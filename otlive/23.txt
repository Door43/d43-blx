====== Samson ======

Nakuyna êt si Samson sa mani Filisteo amên kêwên nay asawa na. Nuwa indin nan ampu na sa kaatag liyaki ya asawa. Sinabin Samson, <<Amêsên a yuku masêsê sa daygên ku kamuyun Filisteo.>> Naku ya sa kabagbagan amên mandakêp yan tatlun dalan na asun aniwid ya nanuwad musang. Pikakupat na silan tilway paris buy pinakêtkêtan naynay ikuy la. Bayu na imbus palaku sa trigun mani Filisteo. Sa dinyag nan abitu, kinasakitan lan nakêm si Samson. Kabay labay laya dayin patin, nuwa nangwa si Samson un but-un baban asnu ya pinamati na sa malakêy Filisteo.

Pinutus mani Filisteo ya sabut Samson. Asê pan-ipaputus Samson ya makarang nga sabut na. Ya makarang nga sabut na sabay ya patanda’ ya idi ya kan Bapan Namalyari. Kabay sadyay pas-êy na. Insundun Samson ya panunul na kan Bapan Namalyari. Inlaku nay na êt ta gisay babayi ya Filisteo ya naglagyun Delaila. Pinatang na si Samson nu antuy ubatan kapas-êyan na. Sa katatawliyan, sinabi kanan babayi, <<Indin Bapan Namalyari ya ati kangku, nu putusn yuy sabut ku, mitas sa pas-êy ku.>> Gisa yabi, kaban mamabêlêw si Samson, binêg Delaila ya mani Filisteo. Sên inlumatêng sila, pinutus lay sabut Samson. Inlakwanan yan Bapan Namalyari. Kabay ayin nay pas-êy na. Inggapus mani Filisteo si Samson buy inlus-uk lay mata na. Insukul layan nabuyut sa sukulan. Bayduy nan kunumadan nga sabut na.

Pinatin Samson ya mani Filisteo

Ya puun mani Filisteo, nam-in dêkêt sa ribultu la. Buy in-awas layna si Samson sa sukulan buy indin laya sa pibunakan maragul la bali amên ipaalbay sa malakêy tawu. Nanalangin si Samson kan Bapan Namalyari. Sinabi na, <<Malunus ka kangku, iudung muy pas-êy ku.>> Nagtalan si Samson sa luway tadêk maragul la bali. Kabay nalasak ka bali. Si samson buy ya mani Filisteo buy sa puun la, naubus nati. Binyanan yan kapangyarian Bapan Namalyari. Kabay nasambut nay mani Filisteo. Nuwa gawan a ya mapanunul nati yan a nakakit. Kakaidwan yan na mapatêl, nu magpasakup kitamu kan Bapan Namalyari,, biyan na kitamun pas-êy amên malabanan tamu si Satanas buy ya kadawakan na labay nan ipadyag. Kabay gamitin tamuy pas-êy tamu sa paglingkud kan Bapan Namalyari.
