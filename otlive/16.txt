====== Ikaluway Kautusan ======

Amêsên, sên niras sa mani Israelita sa Canaan, sinabin Moises kalla ya katatawlian intipan la. Sinabi na, “Ya mani utus sa impatanda kangkun Bapan Namalyari ya sinabi na kamuyu amên miras kaw sa lugal la impangaku na kamuyu. Lêng-ên yu ati buy daygen yu para sa ikakangêd yu. Nu sunulun yu ati, luyang kaw pun lumakê sa lugal la impangakun Bapan Namalyari sa mani ninunu yu. Mangabsuy kaw baydu sa mialiway kalasin kanên. 
Ya Panginuun tamun Namalyari, kay siyay Panginuun tamu. Pasêyên yuy nakêm yun mangidu kana. Ati ya sinabin namiutus kamuyu ya agana itas sa nakem buy pagpilitên yun ituru sa mani anak yu ya isabi yu kalla agyan nu nakaiknu kaw sa lalên bali yu o mamita o nakakalêk buy mimata.
Igalang mu na Namalyari buy pagsuywan mu ya. Agana ka sumunul sa kaatag ga diyusdiyusan na mani tawu ya nakapalêtêng kamuyu, ta manubag kamuyu si Bapan Namalyari buy patin na kaw. 
Pallumatêng nga panawun, patangên mani anak yuy ati, “Sabêt ta labay sabin utus Bapan Namalyari?” Ipakitbay yuy paradi, “Sên inipus kayin Arin Paraon sa bansan Egiptu, nuwa gawan sa kapangyarian na mamakaupapas Panginuun, intas na kayi baydu sa Egiptu. Nakit yan na tanda’ ya mamakaupapas sa dinyag Panginuun baydu sa bansan Egiptu. Nakit yan êt nu parasaantu sila êt nasambut si Arin Paraon buy mani tawu na.
Intas kayi baydun Panginuun ta amên milaku kayi sa lugal la impangakun Bapan Namalyari sa mani ninunu yan ya idin na kantamu. Sinabin Panginuun kantamu ya sunulun tamuy kaganawan na utus na buy igalang muy Namalyari para sa ikakangêd mu. Nu sunulun tamuy ati ya mani utus na kantamu, mabyan kitamun kangêdan.”
Amesen, sinabin Moises kalla, “Kaganawan na ati, utus ya sêpat yun daygên amên mapakamuyuy kapatêtbêkan buy amên kapanlumakê-lumakê, buy amên milaku kaw sa lugal la pan-idin/mapagbandi kamuyuy Bapan Namalyari ya impangaku na sa mani ninunu tamu.
Ganakên yuy mani ati ya ginamit Panginuun sa panuru na kantamu sa lalên apattapuy tawun sa kakyangan amên magin nayêpay nakêm tamu. Sinubuk na kaw nu sunulun yu ya o asê ya mani utus na. Pinayêpay nakêm yu ta pinalayang na kaw buy pinakan na kaw ya pambêgên “mana”. Agyan na mani ninunu yu, asê nakakit sa parabayduy kanên. Dinyag na abaytu amên yu matandan ya alwan kay kanên ya mabyay ya tawu, nun a sa balang Sabin Bapan Namalyari. Isipin yuy ati nu parasaantuy mani bapa ya mamarusa sa mani anak na, para êt baydu parusan Bapan Namalyari amên kitamun mitutu sa kangêdan. Tupadên tamuy mani utus Panginuun yun Namalyari. Tubsun yu ya buy galangên yu ya. Ya Panginuun yun Namalyar ya nantan kamuyu sa mangêd da lugal ya dilag malinaw wa lanêm sa sapa buy dilag sibul, malakê trigu, ubas, igus, ulibu, buy dilag mapangwanan malakê pulut. A ka matasan kanên buy a ka maubusan sa sabêt man na bagay. Ilaku na kaw sa lugal la dilag mangêd/maulagay buy ya mani bung-uy ya pangkalin yun mina ya tangsu.
Pangayarin yun nangan buy nabsuy kaw, ulimênên yuy Panginuun yun Namalyari gawan sa mangêd da lugal la indin na kamuyu. Agana yu litêpên ya Panginuun yun Namalyari. Tuparên yuy mani utus na kamuyu.
Nu nabsuy kaw na buy nu nakapagpaidêng kaw nan bali, buy nu inlumakê nay mani baka yu buy tupa yu, buy nu inlumakê pera, gintu buy kaatag ga pibandiyan yu, agana yu êlêwên na matagay ya sarili yu. Ta malitêpên yu si Bapan Namalyari ya nitas kamuyu sa Egiptu nu saantu kaw nakadanas kaw sadyay kasakitan. Agana yuy litêpên na Panginuun yun Namalyari ya nangawyun kamuyu sabitun idi kaw sa kakyangan ya dilag mani utan buy alakdan buy ayin lanêm. Si Bapan Namalyari ya nam-i kamuyun lanêm buy namakan kamuyu ya pambêgên “mana”. Sinubuk na kaw ta amên magin mayêpay nakêm yu. Agana yu ipagmaragul la kapas-êyên yu buy pibandiyan yu ya ubat sa sarili yun kapangyarian.”
Ganakên yuy Panginuun yun Namalyari ta sabay siyay nam-i kamuyun kapas-êyên amên dilag kaw pibandiyan buy amên paptêgan na kamuyu ya impangaku na sa mani ninunu tamu. Nu litêpan tamuy Panginuun yun Namalyari, ta manduku kaw buy mangsuyuy kaw sa diyusdiyusan, kabay parausan kaw Panginuun kaparisun abituy bansa ya pinarusan Bapan Namalyari. Kabay parabaydu êt ta malyari/daygên kamuyu nu a yu sunulun yuy mani utus Panginuun yun Namalyari.
Amêsên, sinabin Moises sa mani Israelita, “Lêng-ên yu ati ya sabin ku kamuyu. Lumipay kaw sa ilug Jordan ta abituy pagdanan papakun sa sarili yun lugal ya tugêlan mani tawuy mas maragul buy mapas-êy kaysa kamuyu. Nuwa si Panginuun ya muna kamuyu, mamisambut abituy kaaway yu. Bilang parabadyuy sinabi kamuyun Panginuun, tambêng yun (maipataplag) buy sirên yuy mani ribultu la.
