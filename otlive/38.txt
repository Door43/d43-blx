====== Ezra Mani Tawu ======

Ya  sulat  Arin  Artahirhis kan Ezra ya pari

Pamakalibas malakey tawun, sa bansan Persia dilag  ga  et gisay  nag-umpisan  namunu.  Ya sabay   si  
Arin Artahirhis.  Baydu sa Persia dilag gisay Judioy maglagyun Ezra. Si Ezra pari ya buy dilag  yan kabiyasnan sa kautusan Moises  ya indin Bapan Namalyari. Sen niras say ikapituy tawun pag-arin Artahirhis, Si Ezra nanyawad yan paintulut sa Ari ya mag-udung ya sa Jerusalem amen baydu na iaral  la utus Bapan Namalyari.  Tinulutan Ari si Ezra buy paradi ya insulat na para kana, <<Kakaidwan kun Ezra ya mangaral sa sabin Bapan Namalyari ya ayin kaparisu, pansabin ku ya sisabet man na  Judioy kalabay kilaku  kamun mag-udung sa  balayan Jerusalem, pantulutan  kun kilaku  kana.  Pan-itipan ku kamuy getan muy mani utus Bapan Namalyari buy ipatanda mu lanu kangku nu parasaantuy pangaral mu baydu tungkul kan Bapan Namalyari, getan mu et ta mani gintu buy patutut ya in-il-an kun ipagtan kamuyu ya  iandug  yun mani Judio sa  Bapan Namalyari yu.  Malyari kan mantan agyan dakun sabet ta bagay ya labay kaparisu mun Judio ya iandug la kan Bapan Namalyari. Nu kulang pun na gastusun yu sa panyag balin Bapan Namalyari, manyawad ka kangku. << Sabin ku sa manalan pera ya madani sa aypan balayan Iyopratis ya paradi:  << Agyan sabet ta yawaden Ezra kamuyu, idin yu agyan dakun umnuy alaga ta siyay pari ya mamiaral utus Bapan Namalyari.  Buy si mani Judioy pari ya magkantan pangulimen kan Bapan Namalyari buy ya mani manawup sa panyag  balin  Bapan Namalyari agana yu sila pabayaden buwis.> << Amesen na Ezra, mamili kan mamunu buy  mamaala sa mani tawu.   Nu sisabet man na ase manunul kan Bapan Namalyari buy sa pan-iturun mani pari parusan yan kamatyan, isukul, o ipatas ya sa lugal la abitu buy kewen na kaganawan pibandiyan na.>> Parabaysen na sinabin Arin Artahirhis kan Ezra. 

                                              Ya Pag-udung Ezra sa Jerusalem

Amesen nakal-an na si Ezran mita buy kaawyun nay malakey tawu, kaawyun nay kaparisu nan pari buy ya kaatag ga manawup sa balin Bapan Namalyari. Bayu sila namita nag-ayunu silan dakun umnuy allu buy yabin nanalangin kan Bapan Namalyari amen illagan na sila sa pamaku la sa Jerusalem. Sen namita silayna, agyan apat ta buwan lan mamita, asila dakun napakun gawan si Bapan Namalyari ya nanawup kalla.  Taganan manged da nakem Ezra, sa panunul buy sa pangaral sabin Bapan Namalyari.   Pamakalateng la sa balayan Jerusalem indin lay kaganawan gamit buy degalu para sa balin Bapan Namalyari.  Amesen dilag nibalita kan Ezra ya   kaparisu nan Judioy pari  nanuwad dan alwan ugalin mani Judio.  Ya dinyag la nag-asawa silan alwan Judio. Abiin na namenben sa mani utus Bapan Namalyari.  Kabay sadyay lungkut Ezra.  Sen yabi yana, naku ya sa balin Bapan Namalyari nanduku ya buy intag-ay nay gamet nan nanalangin kan Bapan Namalyari ya sinabi na, <<Bapa kun Namalyari, madeng-eyan nakun magdani kamu ta sadyay nay kasalanan yan.  Agyan na mani ninunu yan sabitun nuna  makasalanan sila et.  Kabay intas mu sila sa lugal yan.  Nuwa amesen tinulutan mukay mag-udung baydi.  Abiin na pan-ipasalamat ku.  Panginuun, nangasalanan kay manguman kamu ta agyan imbawal mukay agana mag-asawa sa alwan Judio, inlabag yan pun et ta kalabayan mu.  Taganan nakdey ya ulu yan.>> Kaban manalangin si Ezra malakey tawuy nititipun buy insabi la kanay, << Peteg ga makasalanan kay ta nag-asawa kay a tamu kaparisun Judio. Nuwa amesen ipatas yan na asawa yan na alwan Judio buy ya nagin anak yan kalla.  Sunulun yan na kaganawan utus Bapan Namalyari ya pan-isabi mu.  Pas-eyen muy nakem muy Ezra amen sawpan mukay ya pakapalanen na pamibiyaybiyay yan ta sunulun yan na kaganawan utus Bapan Namalyari kanyan.>> Kabay  ya kaganawan nangakun manunul kan Bapan Namalyari dinyag lay kaganawan sinabi la buy pawa silan panturwanan Ezra.       

