====== Isaac ======

{{https://api.unfoldingword.org/obs/jpg/1/en/360px/obs-en-05-01.jpg}}

Mapuy tawun na inlumibas, nuwa si Abram buy si Sarai, ayin sila pun êt anak. Kabay sinabin Sarai kan Abram, “Abram ma, gawan a ku pambiyan Bapan Namalyarin anak buy tuwa kina, labay kuy tangênên muy ipus ku ya si Agar amên maanakan mu ya para kangku.” (Genesis 16:2a)

{{https://api.unfoldingword.org/obs/jpg/1/en/360px/obs-en-05-02.jpg}}

Kabay tinangên nabay Abram si Agar. Liyaki ya anak la. Ismael la impalagyu la sa kulaw. Nuwa nangimun naman si Sarai kan Agar. Sên labintatluy tawun nan Ismael, nanguman pinagkasabin Bapan Namalyari si Abram. (Genesis 16:2b, 17:1)

{{https://api.unfoldingword.org/obs/jpg/1/en/360px/obs-en-05-03.jpg}}

Sinabin Bapan Namalyari kan Abram, “Siku si Bapan Namalyari ya Pinakamakapangyarian. Mangaku waku kamun asê mitas sa impangaku ku kamu.” Kabay nanduku si Abram buy sinabin Bapan Namalyari kana, “Abram ma, pakadyag kan bapan malakêy bansa. Idin ku sa maapu muy lugal Canaan. Siku êt ta kilalanên lan Bapan Namalyari la kanuman.” (Genesis 17:2-4, 8)

{{https://api.unfoldingword.org/obs/jpg/1/en/360px/obs-en-05-04.jpg}}

Sinabi pun êt Bapan Namalyari kan Abram, “Makaanak si Sarai. Ya anak na, sabay ya impangakun anak. Bêgên mu yan Isaac. Tuparên ku kanay inpangaku ku kamu. Maubat kan Isaac ka maragul la bansa. Para êt baydu kan Ismael. Nuwa kan Isaac ku tuparên na inpangaku ku kamu.” Pamakayari, pinalitan Bapan Namalyari ya lagyun Abram un Abraham. Ya labay sabin ati, “Bapan malakê”. Pinalitan êt Bapan Namalyari ya lagyun Sarai un Sara. Ya labay sabin êt ati, “Prinsesa”. (Genesis 17:5, 15-16)

{{https://api.unfoldingword.org/obs/jpg/1/en/360px/obs-en-05-05.jpg}}

Pamakalibas gisay tawun, nanganak ka si Sara. Isaac ka impalagyu la sa anak la kaparisun sinabin Bapan Namalyari kalla. Sa panawun na abaytu, dinalan nanay tawun Abraham buy si Saray naman, siyam mapuy tawun nayna. (Genesis 21:1-3)

{{https://api.unfoldingword.org/obs/jpg/1/en/360px/obs-en-05-06.jpg}}

Sên dinumagul lana si Isaac, sinubukan Bapan Namalyari ya paniwalan Abraham kana. Sinabi na kan Abraham, “Sa pangulimên mu kangku, pakilaku mu si Isaac ya kakaidwan mun anak buy iandug mu ya kangku.” Nanguman nanunul si Abraham sa utus Bapan Namalyari. (Genesis 22:1-3)

{{https://api.unfoldingword.org/obs/jpg/1/en/360px/obs-en-05-07.jpg}}

Kaban mamita silan Abraham buy si Isaac papakun sa lugal la pamiandugan, sinabin Isaac, “Bapay, dilag kitay nan kayu para sa pamiandug, nuwa ayin kita pun iandug.” Nakitbay si Abraham, “Indi, agana kay nan migaganaka anak ku, ta si Bapan Namalyari naman na mam-i.” (Genesis 22:4-8)

{{https://api.unfoldingword.org/obs/jpg/1/en/360px/obs-en-05-08.jpg}}

Pamakalatêng la sa lugal la lakwên la, in-is-êl Abraham si Isaac buy impakalêk na ya sa pamiandugan. Iandug ga dayin Abraham si Isaac. Nuwa sinabin Bapan Namalyari kanay, “Abraham ma, agana minay patin ya anak mu! Tanda kinay manunul ka kangku, ta a mu in-imut kangkuy anak mu.” (Genesis 22:9-12)

{{https://api.unfoldingword.org/obs/jpg/1/en/360px/obs-en-05-09.jpg}}

Nakitan Abraham ma gisay liyakin tupa ya nakasaêt ta sungay sa sangan kayuy nayêpa. Sabay ya abituy indin Bapan Namalyari ya iandug la. Kaban pan-iandug lay tupa, sadyay tulan Abraham. (Genesis 22:13-14)

{{https://api.unfoldingword.org/obs/jpg/1/en/360px/obs-en-05-10.jpg}}

Pamakayari, sinabin Bapan Namalyari kan Abraham, “Gawan nakal-an kan idin kangkuy kaganawan, pati yay anak muy liyaki, pan-ipangaku ku kamu, pagpalên kata. Buy si maapu mu, pakadyag kasin lakên bêtêwên sa langit. Buy gawan sinunul mu ku, ya kaganawan pamilya mu sa babun luta, pagpalên ku sa kapamilatan layi mu.” (Genesis 22:15-18)


//A Bible story from: Genesis 16-22//

{{https://api.unfoldingword.org/obs/jpg/1/en/360px/obs-en-06-01.jpg}}


Sên tuway na si Abraham, bayintawuy nay naman si Isaac. Kabay in-utus Abraham ya ipus nay maku sa lugal mani kamag-anak na amên mangkap mapag-asawan Isaac. (Genesis 24:1-4)


{{https://api.unfoldingword.org/obs/jpg/1/en/360px/obs-en-06-02.jpg}}


Sên dakun umnuy allun nakasakay ipus sa kamelyu papakun sa lugal la sinabi kana, nakakit yan lib-ung buy tinunggên ya baydu. Sên kaawat tana, nipanlumatêng bayduy mani babayi amên mangasuy. Nanalangin na ipus kan Bapan Namalyari, ya sinabi na, “Bapan kun Namalyari, sawpan mu ku kayêk. Idi yaku baydi sa danin lib-ung ya pangasuyan mani dalaga. Manyawad dakun palatandaan kamu. Si dalagay mamaynêm kangku buy sa mani kamelyu ku, saba siyay nay pan-idin mu kangku ya pag-asawan Isaac.” Kaban manalangin ya pun, dilag inlumatêng bayduy naiduy babayi. Rebeccay lagyu na. Si Apu na, si lakay Nahor ya patêl nan Abraham. Si Rebecca, pinaynêm nay ipus buy pinaynêm na êt ta kamelyu na. (Genesis 24:10-21)


{{https://api.unfoldingword.org/obs/jpg/1/en/360px/obs-en-06-03.jpg}}


Sên pamakayarin pinaynêm Rebeccay ipus, nuli ya. Buy nakilaku êt kanay ipus. Pamakalatêng ipus sa balin Rebecca, pikisabyan nay pamilyan Rebekah, “Nu malyari dayi kayêk, kilaku kangku si Rebecca ta amên pag-asawa yan Isaac ya anak un amung ku.” Pinatang si Rebecca un indu na, “Rebecca, kilaku ka nayi kana o asê?” Nakitbay si Rebecca, “Awu, kilaku waku kana.” Sên inlumatêng silay na sa balin Abraham, nakit Isaac si Rebecca buy tinanggap yan Isaac pag-asawa na. (Genesis 24: 22-49, 57-58, 67)


{{https://api.unfoldingword.org/obs/jpg/1/en/360px/obs-en-06-04.jpg}}


Sên nilabas sa malakêy tawun, nati yana si Abraham. Ya kaganawan impangakun Bapan Namalyari sa kasunduwan la, impangaku na êt kan Isaac. Impangaku êt Bapan Namalyari kan Isaac ka makaanak yan bapan lakê, agyan layus si Rebecca.


{{https://api.unfoldingword.org/obs/jpg/1/en/360px/obs-en-06-05.jpg}}


Nanalangin si Isaac para kan Rebecca. Sinabi na, “Bapa, nu kalabayan mun kayêk, makaanak kay.” Indin naman Bapan Namalyari ya inyawad na, ta nangalêk si Rebecca buy kambal pun êt ta anak la. Nuwa kaban idi sila pun sa bitukan indu la, mipapati silay na. Kabay nanalangin si Rebecca, “Bapa kun Namalyari, sabêt ta ata malyarin sa maanak ku?” (Genesis 25:21-22)

{{https://api.unfoldingword.org/obs/jpg/1/en/360px/obs-en-06-06.jpg}}


Nakitbay si Bapan Namalyari kan Rebecca, “Magin luway maragul la bansay mani anak mu. Nuwa si bungsu, sabay ya pagsuywan panganay.” (Genesis 25:23)


{{https://api.unfoldingword.org/obs/jpg/1/en/360px/obs-en-06-07.jpg}}


Inlumatêng nganay allun panganak Rebecca. Naudit buy masabut ta balat panganay. Pinalagyunan lan Esau wa kulaw. Ya bungsuy naman, nakatalan ya sa bitis Esau. Jacob ya impalagyu la sa bungsu. (Genesis 25:24-26)


//A Bible story from: Genesis 24:1-25:26//