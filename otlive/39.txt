====== Nehemias Bakud da Padir ======

In-arap si Nehemias sa napas-ey ya Ari

Awlagi dilag gisay taga Israel ya naglagyun Nehemias ya manampalataya kan Bapan Namalyari.  Nakitugel ya sa Babilonia pamakalibas panawun Daniel.  Siniray Jerusalem ya sabay ya balayan kaapu-apuan na kabay nakitugel bayduy mani Israel ya kapapalunus.  Si Nehemias ipus yan gisay ari ya napas-ey.  Gisay allu nitiis yan alak ka inpaynem na sa ari, sinabin ari kana, <<Uysiyan ayin kayan kasisigla ta?>> Kabay impatandan Nehemias sa ari ya tungkul sa kaparisu nan Israel ya kapapalunus ya idi sa Jerusalem.  Sinabin ari, <<Sabet ta labay mu?>> Nuwa nanalangin pun si Nehemias kan Bapan Namalyari bayu ya nakisabi  sa ari. Sinabi na, << Tulutan muku dayin maku sa Jerusalem sa lugal la pinangubatan ku ta amen ipaydeng kun manguman.>> Tinupad Bapan Namalyari ya panyawaden Nehemias kabay nakibetek ka ari sa kalabayan na. 
                                                  
                                                          Nakitan Nehemias ya nasiray balayan Jerusalem

Nam-i ya ari kan Nehemias un mapagkaawyun na buy mani kaylangan la sa balayan Jerusalem. Amesen, naku silan Nehemias sa Jerusalem. Sen natandan mani kapati la sa Israel ya tungkul kan Nehemias nanubag sila. Gawan a la labay ya dilag manawup sa Israel   nuwa ase nalimu si Nehemias. Gisay yabi nagsakay ya sa gisay asnu buy enelew nay nangalalasak ka bakud   Jerusalem un ayin magtanda kana. Sen pamakamaranun, tinipun nay mani kaparisu nan Israel buy sinabi na kallay, <<Parasen yu, ta iuman tamun ipaydeng nga bakud Jerusalem ta amen a kitamu mipakadeng-ey ta kaawyun tamu si Bapan Namalyari ya mangillag kantamu sa kapati tamu. Kabay nakibetek ka mani taga Israel kan Nehemias.

                                                                   Ya panyag bakud

Elewen yuy letratu! Ya mani taga Israel nag-umpisay nan manyag bakud. Ya kaatag kalla mamitas nangalalasak. Ya kaatag manyag bayuy bakud. Gawan sa sadyay suluk kapatin mani taga-Israel  mangablas silan mamati. Kabay nanalangin na et kan Bapan Namalyari si Nehemias, namatang ya kan Bapan Namalyari nu sabet ta daygen na. Amesen impabantay na sa mani sundalus ya mani manyag bakud. Naubus silan nangwan sundang amen il-an la sa mani kapati la. Silan Nehemias asila mapatin mani kapati la. Insundu lay panyag lan bakud kabay ase niras sa luway buwan nayari lay panyag lan bakud.            

 