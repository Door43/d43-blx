====== Ester Reyna ======
 
Dilag gisay dalagay taga Israel ya maglagyun Ester. Nati yay mangatwa na, kay ama natan Mardoqueoy nanaysay kana. Dinakêp lay mitaama kaawyun na mani taga Israel buy gintan sa bansan Persia. Napas-êy ya arin Persia. Malimuy balang gisa kana. Sên nagsuluk ka ari sa reyna, impatas naya ta nangkap yan kaatag ga reyna. Nipabêg yan mangangêd da dalaga sa pansakupun na, binêg na si Ester sa malakêy tawu ya sabay ya napili nan bayun reyna. Nuwa asê sinabin Ester ya gisa yan taga Israel.  


Dilag gisay manungkulan sa Persiay maglagyun Haman. Nu manduman ya, kaylangan manduku kanay kaganawan tawu. Kay gigisan Mardoqueoy ase manduku kana ta kay si Bapan Namalyari yaman na pandukwan na. Kabay nanubag si Haman. Labay nan ablasên si Mardoqueo. Gisay allu, pikisabyan Haman na ari, “Ya mani taga Israel ya asê manunul sa patakaran mu. Manyag kan patakaran amên mapati sila. Si Haman, nam-i yan pera sa ari amên mapasunul nay ari sa kalabayan na. Sinabin Haman sa mani tawuy paradi, “Kaylangan patin na mani taga Israel. Si Haman, nanyag yan pamibitinan kan Mardoqueo ta amên mapati naya.  Pinagkasabin Mardoqueo si Ester un lakwên nay ari amên makilunuslunus ya para sa ama na.” Nuwa sinabin Ester, “Nu dilag maku sa ari un a na pan-ipabêg, patin ya.” Sinabi na sa mani taga Israel ya manalangin sila para kana. Kabay sinabin Ester, “Maku waku sa ari. Nu patin naku ayin nakun madyag.”
                                                                        
Inlêngên Bapan Namalyari ya panalangin mani taga Israel. Tinanggap ari si Ester. Sinagyat Ester ya ari buy si Haman sa kalutu na. Buy pinatang yan ari, “Reynan Ester, sabêt ta labay mu?”  
Sinabin Ester, “A ku labay ya patin naku.”  
Nakitbay ya ari, “Sisabêt ta manyag parabaysên kamu?”  
Kabay sinabin Ester, “Ayin kaatag nun a ya kapati ku ya sabay ya nadawak ka si Haman.” Sên nalêngê nay sinabin Ester, sadyay tubag ari kan Haman. Kabay impabitin na si Haman sa in-il-an na para kan Mardoqueo. Niligtas sa mani taga Israel. Si Ester kaparisu yan Jesus. Nakal-an yan mati amên miligtas sa kaparisu nan taga Israel. Si Jesus, nati ya êt para kantamu amên miligtas kitamu sa impernu ya sabay ya bibiyan Satanas.  

