====== Samuel ======

Baydu sa lutan Israelita dilag gisay babayi ya pambêgên la kan Ana. Kakaiduan yan asawa na, nuwa si Ana a ya masaya tagawan ayin yan anak. Kabay tinawun tawun yan maku  sa Balin pangulimênên kan Bapan Namalyari sa Silo. Pawa yan mam-in andug kan Bapan Namalyari. Kabay nanduku ya kan Bapan Namalyari  buy sinabi na,  “Bapan Namalyari, malunus ka kangku, biyan  mukun  anak, ta idin ku ya  kamu  amên  maglingkud.” Kumibitkibit ta bêbêy nan magsabi kan Bapan Namalyari, nuwa ayin yan tarit ta kay nallining. Kabay ati si Eli ya pinakapuun lan pari ya nakaêlêw kana, gawan indap na nu malasing ya.” Kabay nagdani kana si Eli buy sinabi na kan Ana muli kapun ta malasing ka, nuwa sinabin Ana kan Eli a ku malasing ta makidukuduku waku kan Bapan Namalyari sa kabilyan ku. “ Tagawan natanam ku kanay kapatêtbêkan  nakêm ku.” Kabay sinabin Eli kana. Ipatêtbêk muy nakêm mu ta idin  Bapan Namalyari  ya  panyawadên  mu kana.” Kabay tinupad Bapan Namalyari ya panalangin Ana, binyanan yan Bapan Namalyarin  gisay anak ka liyaki ya pambêgên lan Samuel.

Gisay alimbawa sa biyay tamu ya biyay Ana “ Ya ayin yan kaatag pinisabyanan  pruglema na  nun a kay si Bapan Namalyari  buy  kay kana na natanam ma kapatêtbêkan  nakêm na. Kabay indin Bapan Namalyari ya pikidukuduku  na. 

Anak pun si Samuel, indin  ninan  indu na kan Bapan Namalyari. Indin naya kan Eli sa Silo. Tinurwanan  Eli si Samuel nu parasaantu ya maglingkud  kan Bapan Namalyari. Si Eli dilag yan luway anak. Pari sila êt nuwa a sila mangêd.  Kabay a nayna impaisip pa kalabayan  Bapan Namalyari sa mani tawu. Gisay yabi kaban mamabêlêw si  Samuel sa balin Bapan Namalyari. Siyan dilag yan nalêngêy mamêg  lagyu na. Kabay nakaimata ya bayu ya nuwayu kan Eli buy  sinabi na, “Abiti yaku pambêgên muku nayi?” Nuwa sinabin Eli, “A kata pambêgên. Mabêlêw kayna.” Katitlu yan binêg. Kabay inisip Eli ya si Bapan Namalyari ya mamêg kan Samuel. Kabay sinabi na kan Samuel, “Mamêg ka kan Bapan Namalyari buy pakisabyan mu yan paradi : ‘Bapa malêngê kata, kabay sinabin Bapan Namalyari kan Samuel la, sabin mu kan Eli ya parusan kuy kaganawan layi  na  gawan  asila nanunul sa  kalabayan ku, “Kabay sinabin Samuel kan Eli ya sinabin Bapan Namalyari. Tagawan siyay pinilin  Bapan Namalyarin pamitipanan na.

Pinarusan Bapan Namalyari ya luway anak Eli. Napati sila sa labanan. Sinambut mani  Israelitay mani Filisteo. Kabay  ya mani taga Israelita sinakup silan  Filisteo un luwampuy tawun. Kabay sinabin Samuel sa malakêy  tawu,  “Nu maglingkud kaw kan Bapan Namalyari, itapun yuy mani rebultu yu  amên miligtas kaw sa mani Filisteo.” Kabay sinunul Israelita si Samuel. Nititipun  silan  nag-atug buy nag-andug  kan Bapan Namalyari. Naubus inlumaban ya Israelita sa mani Filisteo. Kabay si  Bapan Namalyari namagtan yan kilat buy kimat ya bapan buyut. Kabay sadyay  limun  mani Filisteo, nipamwayu sila, kabay nanambut ta  mani taga Israelita. Gawan kalabayan Bapan Namalyarin manambut ta mani  Israelita  gawan indani  la kanay pamikilaban la sa mani  Filisteo.
Nu magdani kitamu êt kan Bapan Namalyari a kitamu êt masambut mani  nangadawak ka tawu.
