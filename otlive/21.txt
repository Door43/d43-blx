====== Deborah ======

Sên nati si Josue, tinalibatukan mani Israelita si Bapan Namalyari buy nangulimên sila sa ribultun mani taga-Canaan. Kabay indin Bapan Namalyari sa mani taga Canaan ya kapangyarian amên sambutun lay taga Israel. Si Debora, gisa yan biyasay babayi. Sabay siyay namunu sa mani taga-Israel. Ya mani tawu, naku kana amên manyawad sawup. Pikisabyan nay mani taga-Israel ya mag-udung kan Bapan Namalyari. 
Gisay allu, binêg na si Barac, ya puun sundalus mani taga Israel. Sinabi na kana, “Gêtan muy mapuy libuy tawu baydu sa bung-uy Tabor. Si Sisara buy mani sundalus Canaan, naku sila baydu amên milaban kaw. Nuwa sikay Debora, pasambutên kan Bapan Namalyari.” Nalimu si Barac. Sinabi na kan Debora, “Nu a ka kilaku kangku, a ku mita.” Kabay sinabin Debora, “Awyunan kata. Nuwa idin Bapan Namalyari kangkuy kapangyarian na. Ya pandayêw mani tawu, alwan kamu.” Si Debora buy si Barac buy mani sundalus mani taga-Israel, naku sila sa bung-uy Tabor. Si Sisara buy mani sundalus Canaan, nilalaban. Si Sisara, dilag yan siyammaralan na kalesa. Ya mani sundalus mani taga-Israel dilag silan espada. Nakuy mani taga-Canaan sa agid ilug sa danin tung-uy Tabor. Ya mani nakakalesa, a sila nidan sa mabatuy bung-uy ta dinuman ta sila sa ilug. Nuwa naubus silan nianul sa lanab. Kabay ya mani sundalus mani taga Israel, niligtas sila sa mani sundalus taga Canaan. Naubus nati ya mani sundalus, kay si Sisara ya nakapuwayu.
