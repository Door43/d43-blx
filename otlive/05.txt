====== Abraham ======

{{https://api.unfoldingword.org/obs/jpg/1/en/360px/obs-en-04-04.jpg}}

Sa kinakarangan na tawun na inlumibas, pinakisabyan Bapan Namalyari ya gisay liyaki. Si lagyu na, Abram. Sinabin Bapan Namalyari kan Abram, “Abram ma, lakwanan muy lugal mu buy mani kamag-anak mu. Maku ka sa gisay lugal la ipakit ku kamu. Pagpalên kata. Daygên katan gisay maragul la bansa. Makilala ka sa magmikakanayun na lugal. Ya manawup kamu, pagpalên ku ya, nuwa ya makipati kamu, isumpa ku ya. Buy sa kapamilatan mu, pagpalên kuy kaganawan tawu sa buun babun luta.” (Genesis 12:1-3)

{{https://api.unfoldingword.org/obs/jpg/1/en/360px/obs-en-04-05.jpg}}

Sinunul Abram si Bapan Namalyari. Pikilaku nay asawa nay si Sarai. Pikilaku na êt ta mani ipus na. Gintan lay kaganawan pibandiyan la. Naku sila sa lugal la inturun Bapan Namalyari kalla. Ya lagyun lugal la abaytu, Canaan. (Genesis 12:4-5)

{{https://api.unfoldingword.org/obs/jpg/1/en/360px/obs-en-04-06.jpg}}

Pamakalatêng Abram sa Canaan, sinabin Bapan Namalyari kanay, “Mangêlêw ka sa palitêng mu. Ya kaganawan lutay makitan mu, idin ku kamu buy sa mani layi mu.” Kabay nanugêl lina baydu si Abram. (Genesis 12:6)

{{https://api.unfoldingword.org/obs/jpg/1/en/360px/obs-en-04-07.jpg}}

Gisay allu, nakitan Abram si Melquizedek. Gisa yan parin Bapan Namalyari ya Makapangyarian sa Kaganawan. Pinagpalan Melquizedek si Abram. Sinabi na, “Pagpalên kan Bapan Namalyari ya Makapangyarian sa Kaganawan ya sabay ya magbandin langit buy luta.” Indin Abram kan Melquizedek ya ikamapuy baagin pibandiyan na ya nagtan na. (Genesis 14:18-20)

{{https://api.unfoldingword.org/obs/jpg/1/en/360px/obs-en-04-08.jpg}}

Malakê pun na tawun na inlumibas, nuwa si Abram buy si Sarai, ayin sila pun êt anak. Nanguman nagsabi si Bapan Namalyari kan Abram, “Makaanak kan liyaki buy ya maapu mu, kasin lakên bêtêwên sa langit.” Naniwala yabay si Abram sa pangakun Bapan Namalyari. Kabay napakadyag yan matinêk sa pangêlêw Bapan Namalyari. (Genesis 15:1-2, 5-6)

{{https://api.unfoldingword.org/obs/jpg/1/en/360px/obs-en-04-09.jpg}}

Pamakayari, nanyag kasunduwan si Bapan Namalyari kan Abram. Sinabin Bapan Namalyari kana, “Abram ma, biyan katan anak ka liyaki ya paubat sa layi mu. Idin ku kamu buy sa maapu muy lugal un Canaan.” Nuwa sa panawun na abitu, ayin pun êt anak si Abram. (Genesis 15:4)

//A Bible story from: Genesis 11-15//


{{https://api.unfoldingword.org/obs/jpg/1/en/360px/obs-en-05-01.jpg}}

Mapuy tawun na inlumibas, nuwa si Abram buy si Sarai, ayin sila pun êt anak. Kabay sinabin Sarai kan Abram, “Abram ma, gawan a ku pambiyan Bapan Namalyarin anak buy tuwa kina, labay kuy tangênên muy ipus ku ya si Agar amên maanakan mu ya para kangku.” (Genesis 16:2a)

{{https://api.unfoldingword.org/obs/jpg/1/en/360px/obs-en-05-02.jpg}}

Kabay tinangên nabay Abram si Agar. Liyaki ya anak la. Ismael la impalagyu la sa kulaw. Nuwa nangimun naman si Sarai kan Agar. Sên labintatluy tawun nan Ismael, nanguman pinagkasabin Bapan Namalyari si Abram. (Genesis 16:2b, 17:1)

{{https://api.unfoldingword.org/obs/jpg/1/en/360px/obs-en-05-03.jpg}}

Sinabin Bapan Namalyari kan Abram, “Siku si Bapan Namalyari ya Pinakamakapangyarian. Mangaku waku kamun asê mitas sa impangaku ku kamu.” Kabay nanduku si Abram buy sinabin Bapan Namalyari kana, “Abram ma, pakadyag kan bapan malakêy bansa. Idin ku sa maapu muy lugal Canaan. Siku êt ta kilalanên lan Bapan Namalyari la kanuman.” (Genesis 17:2-4, 8)

{{https://api.unfoldingword.org/obs/jpg/1/en/360px/obs-en-05-04.jpg}}

Sinabi pun êt Bapan Namalyari kan Abram, “Makaanak si Sarai. Ya anak na, sabay ya impangakun anak. Bêgên mu yan Isaac. Tuparên ku kanay inpangaku ku kamu. Maubat kan Isaac ka maragul la bansa. Para êt baydu kan Ismael. Nuwa kan Isaac ku tuparên na inpangaku ku kamu.” Pamakayari, pinalitan Bapan Namalyari ya lagyun Abram un Abraham. Ya labay sabin ati, “Bapan malakê”. Pinalitan êt Bapan Namalyari ya lagyun Sarai un Sara. Ya labay sabin êt ati, “Prinsesa”. (Genesis 17:5, 15-16)

{{https://api.unfoldingword.org/obs/jpg/1/en/360px/obs-en-05-05.jpg}}

Pamakalibas gisay tawun, nanganak ka si Sara. Isaac ka impalagyu la sa anak la kaparisun sinabin Bapan Namalyari kalla. Sa panawun na abaytu, dinalan nanay tawun Abraham buy si Saray naman, siyam mapuy tawun nayna. (Genesis 21:1-3)

{{https://api.unfoldingword.org/obs/jpg/1/en/360px/obs-en-05-06.jpg}}

Sên dinumagul lana si Isaac, sinubukan Bapan Namalyari ya paniwalan Abraham kana. Sinabi na kan Abraham, “Sa pangulimên mu kangku, pakilaku mu si Isaac ya kakaidwan mun anak buy iandug mu ya kangku.” Nanguman nanunul si Abraham sa utus Bapan Namalyari. (Genesis 22:1-3)

{{https://api.unfoldingword.org/obs/jpg/1/en/360px/obs-en-05-07.jpg}}

Kaban mamita silan Abraham buy si Isaac papakun sa lugal la pamiandugan, sinabin Isaac, “Bapay, dilag kitay nan kayu para sa pamiandug, nuwa ayin kita pun iandug.” Nakitbay si Abraham, “Indi, agana kay nan migaganaka anak ku, ta si Bapan Namalyari naman na mam-i.” (Genesis 22:4-8)

{{https://api.unfoldingword.org/obs/jpg/1/en/360px/obs-en-05-08.jpg}}

Pamakalatêng la sa lugal la lakwên la, in-is-êl Abraham si Isaac buy impakalêk na ya sa pamiandugan. Iandug ga dayin Abraham si Isaac. Nuwa sinabin Bapan Namalyari kanay, “Abraham ma, agana minay patin ya anak mu! Tanda kinay manunul ka kangku, ta a mu in-imut kangkuy anak mu.” (Genesis 22:9-12)

{{https://api.unfoldingword.org/obs/jpg/1/en/360px/obs-en-05-09.jpg}}

Nakitan Abraham ma gisay liyakin tupa ya nakasaêt ta sungay sa sangan kayuy nayêpa. Sabay ya abituy indin Bapan Namalyari ya iandug la. Kaban pan-iandug lay tupa, sadyay tulan Abraham. (Genesis 22:13-14)

{{https://api.unfoldingword.org/obs/jpg/1/en/360px/obs-en-05-10.jpg}}

Pamakayari, sinabin Bapan Namalyari kan Abraham, “Gawan nakal-an kan idin kangkuy kaganawan, pati yay anak muy liyaki, pan-ipangaku ku kamu, pagpalên kata. Buy si maapu mu, pakadyag kasin lakên bêtêwên sa langit. Buy gawan sinunul mu ku, ya kaganawan pamilya mu sa babun luta, pagpalên ku sa kapamilatan layi mu.” (Genesis 22:15-18)


//A Bible story from: Genesis 16-22//