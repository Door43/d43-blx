====== 28. Ya Liyaki ya Mabandi ======

{{https://api.unfoldingword.org/obs/jpg/1/en/360px/obs-en-28-01.jpg}}


Gisay allu, dilag gisay mabandi ya pinunu ya nagdani kan Jesus buy namatang, “Mangêd da Manuru, sabêt ta sêpat kun daygên amên mabiyan nakun biyay ya ayin katganan?” 

Nakitbay si Jesus, “Siyan binêg muku yan mangêd ta? Ayin kaatag ga mangêd, nun a kay si Bapan Namalyari. Nu labay mun mabiyan kan biyay ya ayin katganan, sunulun muy mani utus Bapan Namalyari.” 

{{https://api.unfoldingword.org/obs/jpg/1/en/360px/obs-en-28-02.jpg}}

Namatang manguman na liyaki, “Sabêt sa mani utus sa sêpat kun sunulun?”  

Nakitbay si Jesus, “Agana ka mamati, agana ka makikanayun, agana ka manakaw, agana ka êt papêtêg sa ayin kapêtêgan, galangên muy bapa buy indu mu, buy idun muy kaparisu mu kaparisun pangidu mu sa sarili mu.” 

{{https://api.unfoldingword.org/obs/jpg/1/en/360px/obs-en-28-03.jpg}}

Nuwa sinabin mabandi ya pinunu, “Sinunul kinay kaganawan abiin ubat pun sabitun anak kaku. Sabêt pun êt ta kaylangan kun daygên amên mabiyan nakun biyay ya ayin katganan?” Kaban pan-êlêwên Jesus sa mabandi ya pinunu, nalunus ya kana.


{{https://api.unfoldingword.org/obs/jpg/1/en/360px/obs-en-28-04.jpg}}

Nakitbay si Jesus, “Nu labay mun magin pêtêg sa arapan Bapan Namalyari, isaliw muy kaganawan pibandiyan mu. Buy si naabli muy pera, idin mu sa mani kalulu. Sa kapamilatan abiin, mabiyan kan pibandiyan sa langit. Pamakayari, mag-udung ka buy sumunul kangku.” 

{{https://api.unfoldingword.org/obs/jpg/1/en/360px/obs-en-28-05.jpg}}

Nuwa sên nalêngên liyaki ya abitu, namita yan malungkut gawan malakêy pibandiyan na buy a na labay matasan yan pibandiyan. Kabay nagpabukut ya kan Jesus buy inlakwanan na ya. 

{{https://api.unfoldingword.org/obs/jpg/1/en/360px/obs-en-28-06.jpg}}

Kabay sinabin Jesus sa mani tagasunul na, “Ya mani tawuy mabandi, masakit silan misun sa pag-arin Bapan Namalyari. Tambêng pun misun na gisay kamelyu sa lubut kadayum, kaysa magpasakup pa mabandi sa pag-arin Bapan Namalyari.” 

{{https://api.unfoldingword.org/obs/jpg/1/en/360px/obs-en-28-07.jpg}}

Nakaupapas sa mani tagasunul na. Kabay namatang sila, “Nu parabaydu, sisabêt ta miligtas?”


{{https://api.unfoldingword.org/obs/jpg/1/en/360px/obs-en-28-08.jpg}}

Nangêlêw si Jesus kalla buy sinabi na, “Asê madyag tawuy iligtas nay sarili na, nuwa madyag Bapan Namalyari ya kaganawan.” 


{{https://api.unfoldingword.org/obs/jpg/1/en/360px/obs-en-28-09.jpg}}

Sinabin Pedru kan Jesus, “Parasaantu kay yaman na tagasunul mu? Inlakwanan yan nay kaganawan amên sumunul kamu. Sabêt ta gantimpala yan?”

{{https://api.unfoldingword.org/obs/jpg/1/en/360px/obs-en-28-10.jpg}}


Nakitbay si Jesus, “Nu sisabêt man na mallakwan bali' na, mapatêl na, mangatwa na, o maanak na gawan sa pag-arin Bapan Namalyari, mabiyan yan igit pun kaysa sa inlakwanan na sa panawun amêsên. Buy sa panawun na lumatêng, makatanggap ya êt biyay ya ayin katganan. Nuwa malakêy mipaubatan ya miuna, buy malakêy miuna ya mipaubatan.” 

//A Bible story from: Matthew 19:16-30; Mark 10:17-31; Luke 18:18-30//


