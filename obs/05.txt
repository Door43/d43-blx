
====== 5. Ya Impangakuy Anak ======


{{https://api.unfoldingword.org/obs/jpg/1/en/360px/obs-en-05-01.jpg}}

Inlumibas sa mapuy tawun, nuwa si Abram buy si Sarai, ayin sila pun êt anak. Kabay sinabin Sarai kan Abram, “Abram ma, gawan a ku pambiyan Bapan Namalyarin anak buy tuwa kina, labay ku tangênên muy ipus ku ya si Agar amên maanakan mu ya para kangku.” (Genesis 16:2a)

{{https://api.unfoldingword.org/obs/jpg/1/en/360px/obs-en-05-02.jpg}}

Kabay tinangên nabay Abram si Agar. Liyaki ya naanak la. Ismael la impalagyu la sa kulaw. Nuwa nangimun naman si Sarai kan Agar. Sên labintatluy tawun nan Ismael, nanguman pinagkasabin Bapan Namalyari si Abram. (Genesis 16:2b, 17:1)

{{https://api.unfoldingword.org/obs/jpg/1/en/360px/obs-en-05-03.jpg}}

Sinabin Bapan Namalyari kan Abram, “Siku si Bapan Namalyari ya Pinakamakapangyarian. Mangaku waku kamun ase mitas sa ipangaku ku kamu.” Kabay nanduku si Abram. Sinabin Bapan Namalyari kana, “Abram ma, pakadyag kan bapan malakêy bansa. Idin ku sa maapu muy lugal Canaan. Siku êt ta kilalanên lan Bapan Namalyari la kanuman.” (Genesis 17:2-4, 8)

{{https://api.unfoldingword.org/obs/jpg/1/en/360px/obs-en-05-04.jpg}}

Sinabi pun êt Bapan Namalyari kan Abram, “Makaanak si Sarai. Ya anak na, sabay ya impangakun anak. Bêgên mu yan Isaac. Tuparên ku kanay inpangaku ku kamu. Maubat kan Isaac ka maragul la bansa buy para êt baydu kan Ismael. Nuwa kan Isaac ku tuparên na inpangaku ku kamu.” Pamakayari, pinalitan Bapan Namalyari ya lagyun Abram un Abraham. Ya labay sabin ati, “Bapan malakê”. Pinalitan êt Bapan Namalyari ya lagyun Sarai un Sara. Ya labay sabin ati, “Prinsesa”. (Genesis 17:5, 15-16)

{{https://api.unfoldingword.org/obs/jpg/1/en/360px/obs-en-05-05.jpg}}

Pamakalibas gisay tawun, nanganak ka si Sara. Isaac ka impalagyu la sa anak la kaparisun sinabin Bapan Namalyari kalla. Sa panawun na abaytu, dinalan nanay tawun Abraham buy si Saray naman, siyam mapuy tawun nayna. (Genesis 21:1-3)

{{https://api.unfoldingword.org/obs/jpg/1/en/360px/obs-en-05-06.jpg}}

Sên dinumagul lana si Isaac, sinubukan Bapan Namalyari ya paniwalan Abraham kana. Sinabi na, “Sa pangulimên mu kangku, pakilaku mu si Isaac ya kakaidwan mun anak buy iandug mu kangku.” Nanguman nanunul si Abraham sa utus Bapan Namalyari. (Genesis 22:1-3)

{{https://api.unfoldingword.org/obs/jpg/1/en/360px/obs-en-05-07.jpg}}

Kaban mamita silan Abraham buy si Isaac papakun sa lugal la pamiandugan, sinabin Isaac, “Bapay, dilag kitay nan kayu para sa pamiandug, nuwa ayin kita pun iandug.” Nakitbay si Abraham, “Anak kuway, si Bapan Namalyari ya mam-in iandug ta.” (Genesis 22:4-8)

{{https://api.unfoldingword.org/obs/jpg/1/en/360px/obs-en-05-08.jpg}}

Pamakalatêng la sa lugal la lakwên la, in-is-êl Abraham si Isaac buy impakalêk na sa pamiandugan. Iandug ga dayin Abraham si Isaac. Nuwa sinabin Bapan Namalyari kanay, “Abraham ma, agana mu patin ya anak mu! Tanda kinay manunul ka kangku, ta a mu in-imut kangkuy anak mu.” (Genesis 22:9-12)

{{https://api.unfoldingword.org/obs/jpg/1/en/360px/obs-en-05-09.jpg}}

Nakitan Abraham ma gisay liyakin tupa ya nakasaêt ta sungay sa sangan kayuy nayêpa. Sabay ya abituy indin Bapan Namalyari ya iandug la. Kaban pan-iandug lay tupa, sadyay tulan Abraham. (Genesis 22:13-14)

{{https://api.unfoldingword.org/obs/jpg/1/en/360px/obs-en-05-10.jpg}}

Pamakayari, sinabin Bapan Namalyari kan Abraham, “Gawan nakal-an kan idin kangkuy kaganawan, pati yay anak muy liyaki, pan-ipangaku ku kamuy pagpalên kata. Buy si maapu mu, pakadyag kasin lakên bêtêwên sa langit. Buy gawan sinunul mu ku, ya kaganawan pamilya sa babun luta, pagpalên ku sa kapamilatan layi mu.” (Genesis 22:15-18)


//A Bible story from: Genesis 16-22//