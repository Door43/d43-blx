====== 15. Ya Lugal la Impangakun Bapan Namalyari ======

{{https://api.unfoldingword.org/obs/jpg/1/en/360px/obs-en-15-01.jpg?direct&}}

Amêsên, ati yay panawun na maglipay yay mani Israelita sa Ilug Jordan amên sumun sila sa lugal la impangakun Bapan Namalyari kalla. Kabay sisi Josue, namili yan luway liyaki buy sinabi na kalla, “Maglipay kaw na sa ilug buy maku sa balayan Jericu. Magdakêy kaw sa bakud balayan un ayin makatanda amên matandan tamu nu napas-êy ya kapati tamu o asê.” Pamakalatêng la baydu, nakitan lay napas-êy ya bakud Jericu. Natbêng lay gisay babayi ya mangabiyayan sa kapamilatan lawini na. Rahab ba lagyu na. Agyan parabayduy pangababayi na sabitun nuna, amêsên manampalatayay na kan Bapan Namalyari. Kabay sinawpan nay luway Israelita buy ati silay luway Israelita, nangaku sila kana, “Nu duyungun yan na ati, a ka malimu. Ta a ka dakun mapakun buy pamilya mu.” (Josue 2:1)

{{https://api.unfoldingword.org/obs/jpg/1/en/360px/obs-en-15-02.jpg?direct&}}

Nu sumun na mani Israelita sa lugal la impangakun Bapan Namalyari kalla, ayin silan kaatag ga danan nun a lipayên na Ilug Jordan. Sinabin Bapan Namalyari kan Josue, “Paunên muy mani pari.” Sên nagturak ka mani pari sa lanêm, bêngat tan tinunggên na agus ilug. Kabay nakalipay sila sa ilug un namalay dinanan la. (Josue 3:1-4, 14-17)

{{https://api.unfoldingword.org/obs/jpg/1/en/360px/obs-en-15-03.jpg?direct&}}

Sên nakalipay yay mani Israelita sa Ilug Jordan, sinabin Bapan Namalyari kan Josue, “Duyungun yinay balayan Jerico. Si muna mun daygên, iutus muy mani sundalus buy mani pari ya magdurut sila sa balayan Jericu, tisa sa gisay allu, sa anêm ma allu.” Sinunul lay sinabin Bapan Namalyari kalla. (Josue 6:1-14)

{{https://api.unfoldingword.org/obs/jpg/1/en/360px/obs-en-15-04.jpg?direct&}}

Sa ikapituy allu, makatapitun nagdurut sa balayan na mani Israelita. Sa ikapituy pagdurut la, kaban pangkayupan malakêy pari ya mani patutut la, nipan-angaw wa malakêy sundalus. (Josue 6:15-16)

{{https://api.unfoldingword.org/obs/jpg/1/en/360px/obs-en-15-05.jpg?direct&}}

Kaban man-angaw buy pangkayupên mani Israelitay patutut la, nalasak ka bakud Jericu gawan sa sawup Bapan Namalyari! Inlasak mani Israelitay kaganawan nakit la sa balayan, kaparisun in-utus Bapan Namalyari kalla. Nuwa kay si Rahab buy ya pamilya na, a sila dakun napakun. Kabay ubat ta baydu, sisi Rahab buy ya pamilya na, nakiawyun silay na sa mani Israelita. Sên nabalitan kaatag pun na manugêl sa Canaan ya dinyag malakêy Israelita sa balayan Jerico, nalimu sila. (Josue 6:20-25, 27)

{{https://api.unfoldingword.org/obs/jpg/1/en/360px/obs-en-15-06.jpg?direct&}}

In-utus Bapan Namalyari sa mani Israelitay, “Agana kaw makipagkaluguran sa mani tawun Canaan.” Nuwa a la sinunul si Bapan Namalyari. Dilag mani taga Gibeon ya nagsabin a pêtêg kan Josue. Sinabi la, “Naubat kay pun kayêk sa marayuy lugal.” Pakan si pêtêg, kay narani ya balayan la sa Jericu. Sinabi la pun êt ta, “Kabay kalabay kay makipagkaluguran kamuyu.” Agyan asê pun nanalangin kan Bapan Namalyari si Josue buy malakêy Israelita nu sabêt ta sêpat lan daygên, tambêng silay nay naman nakipagkaluguran. (Josue 6:3-15)

{{https://api.unfoldingword.org/obs/jpg/1/en/360px/obs-en-15-07.jpg?direct&}}

Sên natandan kaatag ga malakêy tawuy manugêl sa Canaan ya nakipagkaluguran na malakêy taga Gibeon sa malakêy Israelita, nibêbêtêk sila buy inlabanan lay mani taga Gibeon. Namiutus saman na mani taga Gibeon un dakun umnuy tawu amên maku kan Josue buy sabin lay, “Sawpan yu kay makilaban!” (Josue 10:3-6)

{{https://api.unfoldingword.org/obs/jpg/1/en/360px/obs-en-15-08.jpg?direct&}}

Amêsên, sên natandan Josue ya kay nadani awêd da lugal malakêy taga Gibeon, nanubag ya gawan alwan pêtêg ga sinabi la. Nuwa inisip Josue, “Agyan parabayduy dinyag la kantamu, sawpan tamu sila gawan nakipagkaluguran sila kantamu.” Kinawasakan, tambêng lan dinuyung nga malakêy kalaban lay sabay ya tawun Canaan. (Josue 10:7-9)

{{https://api.unfoldingword.org/obs/jpg/1/en/360px/obs-en-15-09.jpg?direct&}}

Binulakat Bapan Namalyari ya pangisip tawun Canaan. Sên tinumakas sila, si dinyag Bapan Namalyari, namauran yan malakêy mangaragul la elu sa malakêy tawun Canaan. Kabay nangamamati sila. (Josue 10:10-11)

{{https://api.unfoldingword.org/obs/jpg/1/en/360px/obs-en-15-10.jpg?direct&}}

Kaban asê pun nasambut mani Israelitay kapati la, pinatgên Bapan Namalyari ya mamut. Asê pun pinatanglêw Bapan Namalyari ya mamut. Gawan sa sawup Bapan Namalyari, nanambut ta malakêy Israelita. (Josue 10:12-14)

{{https://api.unfoldingword.org/obs/jpg/1/en/360px/obs-en-15-11.jpg?direct&}}

Pamakayarin abitu, si mani tawun Canaan na nitagan, a la natanggap ya nasambut sila. Kabay nanguman silay na êt nibêbêtêk amên makilaban na êt sa malakêy Israelita. Nuwa nasambut silay na êt Josue buy mani sundalus na. (Josue 11:1-22)

{{https://api.unfoldingword.org/obs/jpg/1/en/360px/obs-en-15-12.jpg?direct&}}

Pamakayarin laban, indakaydakay Bapan Namalyari sa balang tribun Israel ya lugal un Canaan ya impangaku na kalla. Kabay si dinyag Bapan Namalyari, binyanan nan kapatêtbêkan na malakêy Israelita sa malakêy tawuy idi sa palitêng la. (Josue 11:23)

{{https://api.unfoldingword.org/obs/jpg/1/en/360px/obs-en-15-13.jpg?direct&}}

Sên tuway na si Josue, tinipun nay mani Israelita buy impaganaka na kallay utus buy pangaku ya sinabin Bapan Namalyari kalla sabitun idi sila sa Bung-uy Sinai. Pamakayari, nangakuy balang gisa, “Manugêl kay tapat kan Bapan Namalyari buy manunul kay sa mani pan-ipadyag na kanyan.” (Josue 24:1-27)

//A Bible story from: Joshua 1-24//
