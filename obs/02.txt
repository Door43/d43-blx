====== 2. Ya Nunan Tawuy Nangasalanan ======

{{https://api.unfoldingword.org/obs/jpg/1/en/360px/obs-en-02-01.jpg?direct&}}

Sadyay tulan Adan buy asawa na. Nanugêl sila sa mangêd da panamnan ya dinyag Bapan Namalyari para kalla. Ayin silan yaming, nuwa paraman baydu, a sila madêng-êyan, gawan ayin pun kasalanan sa babun luta. Pawa silan maglimbun sa panamnan buy pawa lan mapagkasabi si Bapan Namalyari.

{{https://api.unfoldingword.org/obs/jpg/1/en/360px/obs-en-02-02.jpg?direct&}}

Nuwa si Satanas ya magpagtalipanpan, nagtarayi yan utan ya idi sa panamnan. Gisay allu, pinatang nay babayi, “Pêtêg nayin sinabin Bapan Namalyari kamuyuy ‘Agana yu kanên na kaganawan tagêy puun kayu diyê’?”((Genesis 3:1))

{{https://api.unfoldingword.org/obs/jpg/1/en/360px/obs-en-02-03.jpg?direct&}}

Nakitbay ya babayi, “Te asê! Malyari yan kanên na kaganawan tagêy puun kayu diyê, alwa ta dayin tagêy puun kayuy mam-in kabiyasnan tungkul sa mangêd buy nadawak. Sinabin Bapan Namalyari kanyan, ‘Agana yu kanên na abitu, o talanên, ta mati kaw.’”((Genesis 3:2-3))

{{https://api.unfoldingword.org/obs/jpg/1/en/360px/obs-en-02-04.jpg?direct&}}

Nakitbay ya utan, “Te, agana kaw makipapaniwala baydu! A kaw mati. Kay a na labay ipakan kamuyuy tagêy ya abitu, tagawan nu kanên yuy abaytu, matandan yu nu sabêt ta mangêd buy nadawak kaparisun Bapan Namalyari.”((Genesis 3:4-5))

{{https://api.unfoldingword.org/obs/jpg/1/en/360px/obs-en-02-05.jpg?direct&}}

Amêsên, labay-labay yan babayin matawayan na tagêy gawan mangêd êlêwên na ati. Kalabay ya êt mabiyasa. Kabay pinuti nay tagêy buy kinisab. Binyanan na êt ta asawa na buy nangan ya êt.((Genesis 3:6))

{{https://api.unfoldingword.org/obs/jpg/1/en/360px/obs-en-02-06.jpg?direct&}}

Sa dinyag lan abaytu, nakitan la tanay ayin silayna awêd yaming. Kabay si dinyag la, nangwa silan bulun kayu buy pilalanib, ta sabay ya panakêp lan lawini la.((Genesis 3:7))

{{https://api.unfoldingword.org/obs/jpg/1/en/360px/obs-en-02-07.jpg?direct&}}

Sên nalêngên miasaway mamita si Bapan Namalyari sa panamnan, nagtagu sila. Binêg Bapan Namalyari ya liyaki, “Antu kay nay Adan?”

Nakitbay si Adan, “Nalêngê kuy mamita ka sa panamnan. Nalimu waku kamu, gawan ayin nakun yaming. Kabay nagtagu waku.”((Genesis 3:8-10))

{{https://api.unfoldingword.org/obs/jpg/1/en/360px/obs-en-02-08.jpg?direct&}}

Pinatang yan Bapan Namalyari, “Aw indi! Sisabêt ta nagsabin ayin kan yaming? Nangan ka lawês tagêy ya pan-ibawal kun kanên yu ta?”

Nakitbay si Adan, “Awu, nangan naku. Ta abiin na babayi ya indin mu kangku, pinakan naku.”

Kabay pinatang Bapan Namalyari ya babayi, “Alwa ta dinyag mu yay abitu ta?”

Nakitbay ya babayi, “Nadyag kuy abitu gawan tinalipanpanan nakun utan.”((Genesis 3:11-13))

{{https://api.unfoldingword.org/obs/jpg/1/en/360px/obs-en-02-09.jpg?direct&}}

Sinabin Bapan Namalyari sa utan, “Gawan sa dinyag mu, pan-isumpa kata. Dumakap ka buy si ulu mu, pawan idi sa abu. Pagkatubag muy babayi. Buy ya mani anak mu buy mani anak na, mitubag êt. Ya anak un gisay babayi, sabay ya mallasaw ulu mu. Sika êt ta manuktuk buwê na.”((Genesis 3:14,15b))

{{https://api.unfoldingword.org/obs/jpg/1/en/360px/obs-en-02-10.jpg?direct&}}

Sinabin Bapan Namalyari sa babayi, “Nu manganak ka, masakit ta matanam mu. Labay mu, sikay sunulên asawa mu, nuwa asawa muy manakup kamu.”((Genesis 3:15a, 16))

{{https://api.unfoldingword.org/obs/jpg/1/en/360px/obs-en-02-11.jpg?direct&}}

Sinabi yaman Bapan Namalyari sa liyaki, “Gawan sinunul muy asawa mu kaysa kangku, isumpa kuy luta. Magkasakit kay na pun bayu ka mamupul sa intanêm mu. Buy nu mati ka, mag-udung sa lutay lawini mu.” Ebay inbêg Adan sa asawa na. Ya labay sabin Eba, “mam-in biyay” gawan si Ebay mapag-indun kaganawan tawu. Binyanan naman Bapan Namalyarin yaming si Adan buy si Eba ya dinyag na ubat sa balat ayup.((10)  Genesis 3:17-21))

{{https://api.unfoldingword.org/obs/jpg/1/en/360px/obs-en-02-12.jpg?direct&}}

Sinabin Bapan Namalyari, “Kaparisu tamina amêsên na mani tawu. Tanda lay nay mangêd buy nadawak. Dapat a silay na makaêkan tagêy puun kayuy mam-in biyay ta a silay na mati.” Kabay inpatas Bapan Namalyari si Adan buy si Eba sa mangêd da panamnan. Nam-i ya êt mangaragul buy nangapas-êy ya mani ang-el sa dadanan palaku sa panamnan amên asê makasun na mani tawu baydu buy a sila makaêkan tagêy puun kayuy mam-in biyay.((11)  Genesis 3:22-24))

//A Bible story from: Genesis 3//
