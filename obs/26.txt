====== 26. Naglingkud si Jesus sa mani Tawu ======

{{https://api.unfoldingword.org/obs/jpg/1/en/360px/obs-en-26-01.jpg}}

Pamakayarin nanambut Jesus sa panuksun Satanas kana, nakapag-udung ya sa Galilea un idi kanay Ispiritun Bapan Namalyari. Naku ya sa magmikakanayun lugal amên mangaral tungkul kan Bapan Namalyari buy nangulimên kanay kaganawan tawu.

{{https://api.unfoldingword.org/obs/jpg/1/en/360px/obs-en-26-02.jpg}}

Amêsên, nuli ya si Jesus sa lugal la kinaragulan na sa balayan Nasaret. Sên Alluy nan Pagpaynawa, sinumun ya sa balin pagtipunan mani Judiu. In-gawang kanay pinisulatan sabin prupeta Isaias ya nakatilitil. Intiknal nay ati buy binasa na sa mani tawu ya dakun umnuy nakasulat baydu.

{{https://api.unfoldingword.org/obs/jpg/1/en/360px/obs-en-26-03.jpg}}

Paradi ya binasan Jesus, “Ya Ispiritun Panginuun, idi ya kangku, gawan pinili na ku amên mangaral Mangêd da Balita sa mani kalulu. In-utus na kun mipatanda sa mani nadakêp pa mibus silay na buy sabin sa mani bulag ga makakit silay na. In-utus na ku êt amên mibus sa mani pampasakitin. Buy ati yay panawun amên madanasan mani tawuy kangêdan Bapan Namalyari. 

{{https://api.unfoldingword.org/obs/jpg/1/en/360px/obs-en-26-04.jpg}}

Pamakayari niknu si Jesus. Nakaêlêw kanay kaganawan idi baydu. Tanda lay si binasan Jesus sabay ya tungkul sa lumatêng nga Mamiligtas. Kabay sinabin Jesus, “Ya binasa ku kamuyu amêsên, malalyari yana.” Nakaupapas sa kaganawan tawuy idi baydu buy sinabi la, “Alwa nayin kay anak yan Jose ya kabaryu tamu?” 


{{https://api.unfoldingword.org/obs/jpg/1/en/360px/obs-en-26-05.jpg}}

Pamakayari sinabin Jesus, “Pakalêng-ên yuy ati. Ayin prupetay pantanggapên sa sarili nan lugal. Ganakên yuy nalyari sabitun panawun prupeta Elias. Sa panawun abitu, malakêy bal-u sa Israel. Nuwa sabitun asê namauran si Bapan Namalyari sa lalên tatluy tawun buy kapaka, alwan bal-u sa Israel ya sinawpan Elias nun a impalakun Bapan Namalyari si Elias sa gisay bal-uy idi sa kaatag ga lugal amên sawpan ya.” 


{{https://api.unfoldingword.org/obs/jpg/1/en/360px/obs-en-26-06.jpg}}

Insundun Jesus ya pagsabi na, “Sabitun nabyay pun si propeta Eliseu, malakê êt ta nagketung sa Israel. Nuwa agyan gisa kalla, ayin pinaiyul si Eliseu. Si kay pinaiyul na si Naaman na kapitan mani sundalus ya kapatin Israel.” Sên nalêngên mani Judioy sinabin Jesus, nanubag sila. 


{{https://api.unfoldingword.org/obs/jpg/1/en/360px/obs-en-26-07.jpg}}

Intabi la si Jesus sa balayan la buy impalaku la ya sa bung-uy ya pinipaydêngan lan balayan la amên inabu la ya dayi sa bêngaw. Nuwa dinuman si Jesus sa pibunakan la buy namita sa Nasaret. 


{{https://api.unfoldingword.org/obs/jpg/1/en/360px/obs-en-26-08.jpg}}

Inlakun Jesus ya malakêy lugal sa Galilea buy malakêy tawuy nipamaku kana. Pan-ilaku la kan Jesus ya mani nipagsakit, asê makakit, asê makabita, asê makalêngê, buy asê makapagsabi. Buy pinaiyul silan kaganawan Jesus. 


{{https://api.unfoldingword.org/obs/jpg/1/en/360px/obs-en-26-09.jpg}}

Dilag êt malakêy tawuy sinêdakan nadawak ka ispiritu ya pan-ilaku kan Jesus. Buy kaban pan-itabin Jesus sa nadawak ka ispiritu, man-angaw sila. Si pansabin la, “Sika ya Anak Bapan Namalyari!” Gawan sa nalyarin abiin, nakaupapas sa mani tawu buy nangulimên sila kan Bapan Namalyari.  

{{https://api.unfoldingword.org/obs/jpg/1/en/360px/obs-en-26-10.jpg}}

Pamakayari, namili si Jesus un labinluway lawyaki buy binêg na silan apostul. Si abitu silay mani apostul, mamikilalaku sila kan Jesus buy nabiyasa sila kana.

//A Bible story from: Matthew 4:12-25; Mark 1:14-15, 35-39; 3:13-21; Luke 4:14-30, 38-44//


