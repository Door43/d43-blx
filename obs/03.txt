====== 3. Ya Lanab ======

{{https://api.unfoldingword.org/obs/jpg/1/en/360px/obs-en-03-01.jpg}}

Pamakayarin makarang nga panawun, kaban mallumakêy mani tawu sa babun luta, suspu silan dinumawak. Kabay nasabin Bapan Namalyari, “Sirên kinay buun babun luta sa kapamilatan bapan dagul lanab.” (Genesis 6:5-7) 

{{https://api.unfoldingword.org/obs/jpg/1/en/360px/obs-en-03-02.jpg}}


Nuwa dilag gisay liyaki ya kapapaidu kan Bapan Namalyari. Si lagyu na, Noe. Gisa yan mapanunul kan Bapan Namalyari. (Genesis 6:8-9) Sinabin Bapan Namalyari kan Noe, “Noe ya, lanabên kuy buun babun luta. Kabay manyag kan maragul la barku.” (Genesis 6:13-14a)


{{https://api.unfoldingword.org/obs/jpg/1/en/360px/obs-en-03-03.jpg}}

Sinabin Bapan Namalyari kan Noe, “Ya sukad barkuy daygên mu, dinalan buy apattapuy metru ya karang, luwampu buy tatluy metru ya lapad, buy labin tatlu buy kapakay metru ya tag-ay na. Dyag sa kayuy barkuy daygên mu. Daygên mun tatluy palapag ga ati, malakêy kuwartu, buy gisay bubung.” (Genesis 6:14b-16) Abiin na planuy indin Bapan Namalyari kan Noe. Kabay sa kapamilatan maragul la barkun ati, miligtas sa pamilyan Noe buy ya kaganawan kalasin ayup. (Genesis 6:18)


{{https://api.unfoldingword.org/obs/jpg/1/en/360px/obs-en-03-04.jpg}}


Dinyag yabay Noe ya in-utus Bapan Namalyari kana. Sinawpan yan tatluy anak nay lawyaki amên masunul la pan-ipadyag Bapan Namalyari kana. (Genesis 6:22) Kaban pandaygên lay barku, sinabin Noe sa mani tawu, “Dilag lumatêng nga bapan dagul lanab. Sêpat kaw manyawad tawad kan Bapan Namalyari.” Nuwa asê naniwala kanay mani tawu. (2 Pedru 2:5) Gawan kakaragulan barku, dakun umnuy tawun na nilabas bayu nayari ya barku.


{{https://api.unfoldingword.org/obs/jpg/1/en/360px/obs-en-03-05.jpg}}


In-utus êt Bapan Namalyari kallan Noe ya, “Manipun kaw malakêy kanên para kamuyu buy para sa mani ayup.” (Genesis 6:21) Sên nakal-an nay kaganawan, sinabin Bapan Namalyari kan Noe, “Noe ya, sumun kay na sa barku, kaawyun muy asawa mu buy ya tatluy anak mu buy mani asawa la.” (Genesis 7:1) Para yabay bayduy dinyag la. Wawalu silay sinumun sa barku. (Genesis 7:5-7)


{{https://api.unfoldingword.org/obs/jpg/1/en/360px/obs-en-03-06.jpg}}

Impalakun Bapan Namalyari sa barkun Noe ya kaganawan kalasin ayup buy uybun manuk, liyaki buy babayi. Impalaku êt Bapan Namalyari ya ti-pituy lawyaki buy ti-pituy babayi sa kaganawan kalasin ayup pa malyarin iandug kana. (Genesis 7:8-9) Sên nakasun nay kaganawan, in-saray nan Bapan Namalyari ya pasbul barku. (Genesis 7:16b)

{{https://api.unfoldingword.org/obs/jpg/1/en/360px/obs-en-03-07.jpg}}

Pamakayarin anêm ma allu, nanguran sadyay lakas. Asê tinunggên na uran sa lalên apattapuy allu buy apattapuy yabi. Buy alwa pun êt kay abiin, ta dilag êt lanêm ma naubat sa lalên luta. Kabay inlanab ba buun babun luta buy inlumbug ga mani tawugtug. (Genesis 7:11-12, 17-20)

{{https://api.unfoldingword.org/obs/jpg/1/en/360px/obs-en-03-08.jpg}}

Nangamamati ya kaganawan tawu buy ayup. Si nitagan tanay nabyay, abitu silay idi sa lalên barkun Noe. Lêpaw-lêpaw wa barkun Noe sa lanab. Si kaganawan nakasakay baydu, niligtas sa bapan dagul lanab. (Genesis 7:22-23)

{{https://api.unfoldingword.org/obs/jpg/1/en/360px/obs-en-03-09.jpg}}


Sên tinunggên nay uran, limay buwan pun bayu inyumupay lanab. Gisay allu, nisadsad da barkun Noe sa gisay matag-ay ya bung-uy. Nuwa matag-ay pun na lanêm sa kaatag ga lugal sa babun luta. Tatluy buwan pun na nilabas bayu nakitan lan Noe ya tawugtug mani bung-uy. (Genesis 8:2-4)

{{https://api.unfoldingword.org/obs/jpg/1/en/360px/obs-en-03-10.jpg}}


Pamakalibas sa êt apattapuy allu, nipalpad gisay uwak si Noe amên matandan na nu namalay nay luta. Kapanlimbadlimbad uwak, nuwa ayin yan nakitan na namalay luta. (Genesis 8:6-7)

{{https://api.unfoldingword.org/obs/jpg/1/en/360px/obs-en-03-11.jpg}}

Asê naêpêng, namipalpad da êt gisay patipati si Noe. Nuwa nangamut nag-udung nga ati kan Noe gawan ayin yan nakitan na sangan kayuy mapag-ugpan na. Sên nilabas sa pituy allu, namipalpad da êt si Noe un patipati. Asê naêpêng, nag-udung yan nigêgtan bulung kayu. Natula si Noe gawan natandan nay manyumêpay nay lanêm buy mantumubuy nan manguman na mani tanaman. (Genesis 8:6-11)

{{https://api.unfoldingword.org/obs/jpg/1/en/360px/obs-en-03-12.jpg}}


Namalibas sa êt gisay duminggu si Noe bayu wi na êt namipalpad patipati kana. Asina nag-udung nga patipati. Kabay naisip Noe, “Ah, dilag gina lawês napag-ugpan! Ya labay sabin, marani yan mamalay luta!” (Genesis 8:12)

{{https://api.unfoldingword.org/obs/jpg/1/en/360px/obs-en-03-13.jpg}}


Pamakalibas luway buwan, sinabin Bapan Namalyari kan Noe, “Noe ya, malyari kaw nan umawas sa barku. Paawasên mu êt ta pamilya mu buy kaganawan ayup. Pakapnun yun tawu buy ayup pa buun babun luta.” Inumawas sabay sa barku silan Noe. (Genesis 8:13-18)

{{https://api.unfoldingword.org/obs/jpg/1/en/360px/obs-en-03-14.jpg}}


Pamakaawas lan Noe sa barku, nanyag yan gisay pamiandugan. Namiandug yan dakun umnuy ayup sa kaganawan kalasin ayup pa malyarin iandug kan Bapan Namalyari. (Genesis 8:20) Natula si Bapan Namalyari sa mani in-andug Noe. Kabay pinagpala na si Noe buy pamilya na. (Genesis 9:1)

{{https://api.unfoldingword.org/obs/jpg/1/en/360px/obs-en-03-15.jpg}}

Sinabin Bapan Namalyari kan Noe, “Noe ya, pan-ipangaku ku kamuy a kina umanên lanabên na buun babun luta. A kina sirên na buun luta sa kapamilatan lanab agyan makasalanan pun na mani tawu.” (Genesis 8:21-22)

{{https://api.unfoldingword.org/obs/jpg/1/en/360px/obs-en-03-16.jpg}}

Pamakayari, namipakit si Bapan Namalyari un buwangaw kan Noe bilang tanda' sa pangaku na. Kabay balang magpakit ta buwangaw, maganakan Bapan Namalyari buy mani tawuy pangaku na. (Genesis 8:12-16)


//A Bible story from: Genesis 6-8//