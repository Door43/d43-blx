====== 3. Ya Lanab ======

{{https://api.unfoldingword.org/obs/jpg/1/en/360px/obs-en-03-01.jpg}}

Pamakayarin makarang nga panawun, kaban mallumakêy mani tawu sa babun luta, suspu silan dinumawak. Kabay nasabin Bapan Namalyari, “Sirên kinay buun babun luta sa kapamilatan bapan dagul lanab.” (Genesis 6:5-7)

{{https://api.unfoldingword.org/obs/jpg/1/en/360px/obs-en-03-02.jpg}}


Nuwa dilag gisay liyaki ya kapapaidu kan Bapan Namalyari. Si lagyu na, Noe. Gisa yan mapanunul kan Bapan Namalyari. (Genesis 6:8-9) Sinabin Bapan Namalyari kan Noe, “Noe ya, lanabên kuy buun babun luta. Kabay manyag kan maragul la barku.” (Genesis 6:13-14a)


{{https://api.unfoldingword.org/obs/jpg/1/en/360px/obs-en-03-03.jpg}}

Sinabin Bapan Namalyari kan Noe, “Ya sukad barkuy daygên mu, dinalan buy apattapuy metru ya karang, luwampu buy tatluy metru ya lapad, buy labin tatlu buy kapakay metru ya tag-ay na. Dyag sa kayuy barkuy daygên mu. Daygên mun tatluy palapag ga ati, malakêy kuwartu, buy gisay bubung.” (Genesis 6:14b-16) Abiin na planuy indin Bapan Namalyari kan Noe. Kabay sa kapamilatan maragul la barkun ati, miligtas sa pamilyan Noe buy ya kaganawan kalasin ayup. (Genesis 6:18)


{{https://api.unfoldingword.org/obs/jpg/1/en/360px/obs-en-03-04.jpg}}


Dinyag yabay Noe ya in-utus Bapan Namalyari kana. Sinawpan yan tatluy anak nay lawyaki amên masunul la pan-ipadyag Bapan Namalyari kana. (Genesis 6:22) Kaban pandaygên lay barku, sinabin Noe sa mani tawu, “Dilag lumatêng nga bapan dagul lanab. Sêpat kaw manyawad tawad kan Bapan Namalyari.” Nuwa asê naniwala kanay mani tawu. (2 Pedru 2:5) Gawan kakaragulan barku, dakun umnuy tawun na nilabas bayu nayari ya barku.


{{https://api.unfoldingword.org/obs/jpg/1/en/360px/obs-en-03-05.jpg}}


In-utus êt Bapan Namalyari kallan Noe ya, “Manipun kaw malakêy kanên para kamuyu buy para sa mani ayup.” (Genesis 6:21) Sên nakal-an nay kaganawan, sinabin Bapan Namalyari kan Noe, “Noe ya, sumun kay na sa barku, kaawyun na asawa mu buy ya tatluy anak mu buy mani asawa la.” (Genesis 7:1) Para yabay bayduy dinyag la. Wawalu silay sinumun sa barku. (Genesis 7:5-7)


{{https://api.unfoldingword.org/obs/jpg/1/en/360px/obs-en-03-06.jpg}}

Impalakun Bapan Namalyari sa barkun Noe ya kaganawan kalasin ayup buy uybun manuk, liyaki buy babayi. Impalaku êt Bapan Namalyari ya ti-pituy lawyaki buy ti-pituy babayi sa kaganawan kalasin ayup pa malyarin iandug kana. (Genesis 7:8-9) Sên nakasun nay kaganawan, in-saray nan Bapan Namalyari ya pasbul barku. (Genesis 7:16b)

{{https://api.unfoldingword.org/obs/jpg/1/en/360px/obs-en-03-07.jpg}}

Pamakayarin anêm ma allu, nag-umpisay nan nanguran. Asê tinunggên na uran sa lalên apattapuy allu buy apattapuy yabi. Buy ya lanêm ma naubat sa luta, nallanab bana sa babun luta. Kabay ya buun babun luta, inlanab bana,  agyan na mangatag-ay ya bung-uy.

{{https://api.unfoldingword.org/obs/jpg/1/en/360px/obs-en-03-08.jpg}}

Nangamamati ya kaganawan tawu buy ayup pa mambumyay sa luta. Ya nitagan tanay nabyay, abitu silay idi sa lalên barkun Noe. Lêpaw-lêpaw wa barkun Noe sa lanab. Ya kaganawan nakasakay baydu, niligtas sa maragul la lanab.

{{https://api.unfoldingword.org/obs/jpg/1/en/360px/obs-en-03-09.jpg}}


Sên tinunggên nay uran, limay buwan pun bayu inyumupay lanab. Gisay allu, nisadsad da barkun Noe sa gisay matag-ay ya bung-uy. Nuwa matag-ay pun na lanêm sa kaatag ga lugal sa babun luta. Tatluy buwan pun na nilabas bayu nakitan lan Noe ya tung-uy mani bung-uy. 

{{https://api.unfoldingword.org/obs/jpg/1/en/360px/obs-en-03-10.jpg}}


Pamakalibas sa êt apattapuy allu, nipalpad gisay uwak si Noe amên êlêwên nu ayin nan lanab. Niudung-udung mallupad da uwak, nuwa ayin yan nakitan na namalay luta.

{{https://api.unfoldingword.org/obs/jpg/1/en/360px/obs-en-03-11.jpg}}

Asê naêpêng, nipalpad da êt gisay patipati si Noe. Nag-udung êt ta ati kan Noe gawan ayin yan nakitan na namalay luta. Sên nilabas sa pituy allu, inpalpad da êt Noe ya patipati. Asê naêpêng, nag-udung yan nigêgtan sangan kayuy nabasa. Natula si Noe gawan binumêlêng ngay lanab buy tinumubun nanguman na mani tanaman.

{{https://api.unfoldingword.org/obs/jpg/1/en/360px/obs-en-03-12.jpg}}


Nangêtêng nga êt gisay duminggu si Noe bayuy na êt nipalpad patipati. Asina nag-udung nga patipati. Naisip Noe ya dilag ginan naugpan. Labay sabin, marani yan mamalay luta!

{{https://api.unfoldingword.org/obs/jpg/1/en/360px/obs-en-03-13.jpg}}


Pamakalibas luway buwan, sinabin Bapan Namalyari kan Noe, “Malyari kaynan mag-awas sa barku. Pasalwangen mu êt ta pamilya mu buy ya kaganawan ayup. Pakapnun yun tawu buy ayup pa buun babun luta.” Nag-awas sabay sa barku si Noe buy ya pamilya na.

{{https://api.unfoldingword.org/obs/jpg/1/en/360px/obs-en-03-14.jpg}}


Pamakasalwang lan Noe sa barku, nanyag yan gisay pamiandugan. Namiandug yan kaganawan kalasin ayup pa malyarin iandug kan Bapan Namalyari. Natula si Bapan Namalyari sa mani in-andug Noe. Kabay pinagpala na si Noe buy pamilya na.

{{https://api.unfoldingword.org/obs/jpg/1/en/360px/obs-en-03-15.jpg}}

Sinabin Bapan Namalyari kan Noe, “Pan-ipangaku ku kamuy, a kina umanên lanabên na babun luta. A kina sirên na babun luta sa kapamilatan lanab agyan makasalanan pun na mani tawu.”

{{https://api.unfoldingword.org/obs/jpg/1/en/360px/obs-en-03-16.jpg}}

Pamakayari, nanyag buwangaw si Bapan Namalyari bilang patanda sa pangaku na. Kabay balang magpakit ta buwangaw, maganakan Bapan Namalyari buy mani tawu ya pangaku na.


//A Bible story from: Genesis 6-8//