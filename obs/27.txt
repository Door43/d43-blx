====== 27. Ya Kwentu tungkul sa Mangêd da Dyag Samaritanu ======

{{https://api.unfoldingword.org/obs/jpg/1/en/360px/obs-en-27-01.jpg}}

Gisay allu, dilag gisay manurun kautusan ya namatang kan Jesus amên subukan ya. Sinabi na, “Manuru, sabêt ta sêpat kun daygên amên mabiyan nakun biyay ya ayin katganan?”  

Nakitbay si Jesus, “Sabêt ta nakasulat sa kautusan Bapan Namalyari?” 

{{https://api.unfoldingword.org/obs/jpg/1/en/360px/obs-en-27-02.jpg}}

Nakitbay ya manurun kautusan, “Kaidwan muy Panginuun mun Bapan Namalyari un buun bêkê, buun kaladwa, buun pas-êy, buy buun isip. Buy idun muy kaparisu mu kaparisun pangidu mu sa sarili mu.” 

Sinabin Jesus kana, “Ustuy pikitbay mu. Daygên muy abiin ta amên mabiyan kan biyay ya ayin katganan.”


{{https://api.unfoldingword.org/obs/jpg/1/en/360px/obs-en-27-03.jpg}}


Nuwa labay manurun kautusan na papêtgan nay matinêk ya. Kabay pinatang na si Jesus, “Nu parabaydu, sisabêt ta kaparisu kun tawu?”

{{https://api.unfoldingword.org/obs/jpg/1/en/360px/obs-en-27-04.jpg}}

Gisay kwentuy impakitbay Jesus kana. “Dilag gisay Judiuy liyaki ya mamita sa gisay dan ubat sa balayan Jerusalem papakun sa balayan Jerico.”


{{https://api.unfoldingword.org/obs/jpg/1/en/360px/obs-en-27-05.jpg}}


“Kaban mamita ya, inapat yan mani tulisan. Kingwa lay kaganawan pibandiyan na. Dinugêdugê la ya buy inlakwanan lay nan paran nati.” 


{{https://api.unfoldingword.org/obs/jpg/1/en/360px/obs-en-27-06.jpg}}

“Asê naêpêng, dilag pari un mani Judiu ya nidan baydu. Sên nakitan nay liyaki ya dinugêdugê buy pinanakawan, inlibasan naya. Buy insundu nay pamita na.” 


{{https://api.unfoldingword.org/obs/jpg/1/en/360px/obs-en-27-07.jpg}}

“Pamakayari, dilag êt nidan bayduy gisay liyaki ya Levita ya ubat sa layin Levi. (Ya mani Levita, gisay layin mani Judiu ya manawup sa mani pari ya maglingkud sa Templu). Buy sên nakitan nay gisay liyaki ya dinugêdugê buy pinanakawan, inlibasan na ya êt.”


{{https://api.unfoldingword.org/obs/jpg/1/en/360px/obs-en-27-08.jpg}}

Amêsên, dilag gisay tawuy Samaritanuy nidan baydu. (Ya mani Samaritanu, layi silan mani Judiuy nakapag-asawan kaatag ga bansa. Mitubag ga mani Judiu buy mani Samaritanu). Nuwa sên nakitan nay Judiuy liyaki ya dinugêdugê, kinalunusan na ya. Inuyasan nan alak buy laruy mani nuka na bayu na binêdbêdan. 

{{https://api.unfoldingword.org/obs/jpg/1/en/360px/obs-en-27-09.jpg}}


“Insakay nay liyaki sa asnu na buy gintan sa gisay pan-ipaupay bali amên saysayên na baydu.”

{{https://api.unfoldingword.org/obs/jpg/1/en/360px/obs-en-27-10.jpg}}


“Pamakawasak, kaylangan isundun Samaritanuy pamita na. Kabay binyanan nan peray magbandin bali ya pan-ipaupa. Sinabi na, ‘Saysayên mu ya buy nu kulang pun na abiin na magastus mu kana, bayaran kata sa pag-udung ku.’” 


{{https://api.unfoldingword.org/obs/jpg/1/en/360px/obs-en-27-11.jpg}}


Amêsên, pinatang Jesus ya manurun kautusan, sinabi na, “Sa êlêw mu, sisabêt sa tatluy nidan ya pêtêg nangidu sa kaparisu nan tawuy dinugêdugên mani tulisan?” 

Nakitbay ya manurun kautusan, “Sa êlêw kuy ya nalunus kana.” 

Kabay sinabin Jesus kana, “Dali ka. Para êt bayduy daygên mu.”

//A Bible story from: Luke 10:25-37//


