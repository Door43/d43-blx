====== 35. Ya  Kwentu tungkul sa  Bapay  Mapangidu ======

{{https://api.unfoldingword.org/obs/jpg/1/en/360px/obs-en-35-01.jpg}}


Gisay allu, panturwanan Jesus ya mani maningil buwis buy mani tawuy makasalanan  ya  niaawyun amen leng-en ya.

{{https://api.unfoldingword.org/obs/jpg/1/en/360px/obs-en-35-02.jpg}}


Idi êt bayduy  dakun umnuy pinunu sa simbaan. Nakitan lay si mani makasalanan intuwad Jesus kaluguran. Kabay   inuyam laya. Gawan sa panguyam la kana, ingkwentu  nay ati. 

{{https://api.unfoldingword.org/obs/jpg/1/en/360px/obs-en-35-03.jpg}}


“Dilag gisay bapay nag-anak luway liyaki. Amêsên, sinabin bungsu sa bapa na, ‘Bapay, idin mina kangkuy atag ku sa mani pibandiyan mu!’ Kabay  si kaganawan  pibandiyan  bapa la, indakay nayna sa luway anak na.” 

{{https://api.unfoldingword.org/obs/jpg/1/en/360px/obs-en-35-04.jpg}}


“Sên nakway nan  bungsuy dakay na, naku ya sa marayuy lugal. Baydu na ginastus sa pera na sa ayin kapukatan na pamibiyaybiyay na.”

{{https://api.unfoldingword.org/obs/jpg/1/en/360px/obs-en-35-05.jpg}}

“Pamakayarin abitu, sadyay layang  nga  nadanasan mani tawu  sa binyanan abituy  bungsuy anak.  Ayin ninan peran panaliw kanen na. Kabay nakiipus ya tanan mamakan babuy. Sa sadyay kasakitan buy layang, labay nayna  dayin kanen  na pan-ipakan  sa  babuy.”

{{https://api.unfoldingword.org/obs/jpg/1/en/360px/obs-en-35-06.jpg}}

“Sên naisip-isip nay kaganawan dinyag na, sinabi na sa  sarili  na, ‘Du kanyan naman ni agyan na ipus bapa kuy malakey  maekan  buy subra pun êt kalla. Nuwa sikina man, mati yan layang baydi. Mag-udung ngaku  tana sa bapa ku  buy  makisabi yaku kanan  ibilang  naku sa  mani ipus na.”

{{https://api.unfoldingword.org/obs/jpg/1/en/360px/obs-en-35-07.jpg}}


Idi  yapun sa  marayu, nakitan ninan bapa na. Sa lunus bapa na kana, ginanagan nayan tinakês buy dinêp.” 

{{https://api.unfoldingword.org/obs/jpg/1/en/360px/obs-en-35-08.jpg}}


Sinabi na sa bapa na, “Bapay nangasalanan naku kamu buy kan Bapan Namalyari. A kina sêpat bêgên mun anak.”


{{https://api.unfoldingword.org/obs/jpg/1/en/360px/obs-en-35-09.jpg}}


“Nuwa sinabin bapa na sa mani ipus na, ‘Parasên yu! Kêwên yuy pinakamangêd da yaming buy ipayaming yu kana. Pasingsingan yu ya buy pasapatusan. Buy mangwa kaw nabêlêng nga bakay  impataba. Patin yuy ati ta mangan kitamu buy magsaya! Gawan  nabyay ya anak  ku, ya indap kun  nati! Indap ku êt nu nabating, pakan nakitan nana!’

{{https://api.unfoldingword.org/obs/jpg/1/en/360px/obs-en-35-10.jpg}}


“Kabay nagsayay mani tawu. Asê napêng, nuli ya panganay ubat sa panggitnan. Nalêngê nay tigtigan buy talêkan. Inisip na nu sabêt ta nalyari sa bali la.”

{{https://api.unfoldingword.org/obs/jpg/1/en/360px/obs-en-35-11.jpg}}



“Sên natandan nay  kasayaan na abitu, para sa pag-udung bungsuy patel na, nanubag ya. A ya kalabay sumun sa lalên bali la. Kabay nagsalwang nga bapa na buy pikisabyan   yan  makiawyun  sa kasayaan, nuwa a ya nakalabay.” 


{{https://api.unfoldingword.org/obs/jpg/1/en/360px/obs-en-35-12.jpg}}

“Sinabin panganay sa bapa na, ‘Bapay, sa makarang nga panawun, para kun ipus sa manunul sa kaganawan pan-iutus mu. Nuwa agyan misan, a mukuta binyanan agyan kay gisay nabêlêng nga kambing ta amên makapagsaya ku kaawyun mani kaluguran ku. Nuwa sên  inlumateng nga anak muy bungsu ya  nangubus  nanggastus  pibandiyan mu sa mani babayi ya pambayaran, impatyan  mu ya pun êt impatabay baka!’ ” 

{{https://api.unfoldingword.org/obs/jpg/1/en/360px/obs-en-35-13.jpg}}

“Kabay nakitbay ya bapa na, ‘Pakan pawa kata yan kayêk pagkaawyun na anak kuta buy ya kaganawan pibandiyan kuy kay kamu. Nuwa sêpat kitamun magsaya gawan si patêl muy indap tamu nu nati yana, pakan nabyay awêd. Indap tamu êt nu nabating ngana, pakan nakitan tamina.’ ” 

//A Bible story from: Luke 15:11-32//


