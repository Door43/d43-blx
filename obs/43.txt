====== 43.Ya pag-umpisan Manampalatayay Miaawyun ======

{{https://api.unfoldingword.org/obs/jpg/1/en/360px/obs-en-43-01.jpg}}

Sên nag-udung nga si Jesus sa langit, nanugêl pun sa Jerusalem ma mani tagasunul na tagawan abiin na intipan kallan Jesus. Pawa silan miaawyun manalangin. 

{{https://api.unfoldingword.org/obs/jpg/1/en/360px/obs-en-43-02.jpg}}

Tinawun tawun pamakalibas limampuy allu pamakayarin Pestan Kaligtasan, pan-ikalutun mani Judiuy maulagay pesta ya pambêgên lan Pentecostes. Magkalutu sila gawan namupul silay nan trigu. Kabay mamakuy kaganawan Judiu sa Jerusalem amên miaawyun silan magkalutu sa pesta. Amêsên, pamakalibas gisay duminggu  sabitun nag-udung nga si Jesus sa langit, panawun êt Pentecostes sa abitu.


{{https://api.unfoldingword.org/obs/jpg/1/en/360px/obs-en-43-03.jpg}}

Gisay allu, miaawyun na mani tagasunul Jesus. Mamakun ni nakalêngê silan sênêg sa buun bali ya pagtipunan la. Ya sênêg ga ati, nanuwad malakas sa angin. Dilag silan nakit ta paran apuy ya nanuwad dila ya nag-ugpa sa balang gisa kalla. Pamakayari, natupus silan Ispiritun Bapan Namalyari buy bêngat ta silan nakapagsabin magmikakanayun na sabi.  

{{https://api.unfoldingword.org/obs/jpg/1/en/360px/obs-en-43-04.jpg}}

Sên nalêngên idi baydu sa Jerusalem ya magsabi silan magmikakanayun na sabi, nititipun na mani tawu ta labay lan matandan nu sabêt ta nalyari. Sên nalêngê lay pansabin mani tagasunul nu sabêt ta mangangêd da dinyag Bapan Namalyari, nakaupapas sila.
 
{{https://api.unfoldingword.org/obs/jpg/1/en/360px/obs-en-43-05.jpg}}

Dilag dakun umnu bayduy nagsabin, “Kay malasing nga mani tawun abiin!” Nuwa nidêng si Pedru buy sinabi na kalla, “Mallêngê kaw kangku! Asê malasing nga mani tawun ati nun a natupad amêsên na inpasulat Bapan Namalyari kan Propeta Joel, ‘Sa tawlin mani allu, idin kuy Ispiritu ku sa mani tawu.’” 

{{https://api.unfoldingword.org/obs/jpg/1/en/360px/obs-en-43-06.jpg}}

“Mani Israelita, si Jesus, gisa yan tawuy manyag  malakêy mamakaupapas buy imala sa kapamilatan kapangyarian Bapan Namalyari kaparisun tanda yu buy nakitan yu, nuwa impapaku yu ya pun êt sa krus!” 

{{https://api.unfoldingword.org/obs/jpg/1/en/360px/obs-en-43-07.jpg}}

“Nuwa pinabyay yan manguman Bapan Namalyari. Kabay natupad da kanay pansabin sa kasulatan, ‘A mu paulayan bumata sa pamilbêngan na Banal mun Anak.’ Sikay  taganay magpapêtêg ga pinabyay Bapan Namalyari si Jesus.”

{{https://api.unfoldingword.org/obs/jpg/1/en/360px/obs-en-43-08.jpg}}

“Amêsên nakaiknuy na si Jesus sa êtêb panabtab Bapa tamun Namalyari. Buy indin Jesus ya Ispiritun Bapa na kaparisun impangaku na. Ya kaganawan mangaakit buy mangalêngê yu, Ispiritun Bapan Namalyari ya nanyag.” 

{{https://api.unfoldingword.org/obs/jpg/1/en/360px/obs-en-43-09.jpg}}

“Sêpat yun mapukatan ya si Jesus ya impapaku yu sa krus, sabay siyay dinyag Bapan Namalyarin Panginuun buy Mamiligtas!”

{{https://api.unfoldingword.org/obs/jpg/1/en/360px/obs-en-43-10.jpg}}

Sadyay lungkut mani tawuy nallêngê sa mani sinabin Pedru. Kabay namatang sila kan Pedru buy sa mani tagasunul, “Mani mapatêl, sabêt ta sêpat yan daygên?”

{{https://api.unfoldingword.org/obs/jpg/1/en/360px/obs-en-43-11.jpg}}

Nakitbay si Pedru, “Magsisi kaw buy magpabawtismu sa lagyun Jesu Cristu amên patawarên Bapan Namalyari ya mani kasalanan yu. Buy idin na êt kamuyuy Ispiritun Bapan Namalyari.”

{{https://api.unfoldingword.org/obs/jpg/1/en/360px/obs-en-43-12.jpg}}

Tatluy libuy tawuy naniwala sa sinabin Pedru buy nagin tagasunul silan Jesus. Kabay nagpabawtismu sila buy nakiaawyun sila sa mani manampalatayay miaawyun sa Jerusalem.

{{https://api.unfoldingword.org/obs/jpg/1/en/360px/obs-en-43-13.jpg}}

Ya mani bayun nanampalataya kan Jesus, pawa silan mamaku sa mani apostul amên mallêngê sa mani pan-iaral la. Pawa silan miaawyun bilang mipapatêl sa panampalataya. Pawa silan miaawyun mangan tinapay bilang pangganaka la sa dinyag Jesus buy pawa silan manalangin. Matula silan miaawyun mangulimên kan Bapan Namalyari buy nu sabêt ta idi kalla, mipam-i sila sa balang gisa. Mangêd da pangêlêw kaatag tawu kalla. Buy allu allun mallumakêy manampalataya. 

//A Bible story from: Acts 2//


