====== 39. Inlitis si Jesus ======

{{https://api.unfoldingword.org/obs/jpg/1/en/360px/obs-en-39-01.jpg}}


Bunak kan yabi ya abitu sabitun gintan mani sundalus si Jesus sa balin puun pari amên litisin laya baydu. Nanunul kana si Pedru nuwa idi ya sa marayu. Sên idi ya sa balin puun pari si Jesus, nalakwan si Pedru sa lawasan. Nakiawyun ya sa mani mag-atug amên mimudu. 

{{https://api.unfoldingword.org/obs/jpg/1/en/360px/obs-en-39-02.jpg}}


Sa lalên bali, inlitis mani puun Judiu si Jesus. Dilag silan mani kaawyun na mangalaram ma magpapêtêg pakan asê pariparisuy pansabin la. Kabay asê napagpapêtgan mani pinunun Judiuy taganan nagkasalanan si Jesus. Pakatêwêk kaman si Jesus. 


{{https://api.unfoldingword.org/obs/jpg/1/en/360px/obs-en-39-03.jpg}}


Sa katatalwiyan, pinatang ngan puun pari si Jesus, “Sabin muti kanyan nu sikay nay Mamiligtas sa lumatêng ya Anak Bapan Namalyari ya nabyay?” 

{{https://api.unfoldingword.org/obs/jpg/1/en/360px/obs-en-39-04.jpg}}

Nakitbay si Jesus, “Sikuwi Sikina buy makitan mukun nakaiknu sa êtêb panabtab Bapan Namalyari buy mallumatêng ubat sa langit.” Sa tubag puun pari, gininit nay yaming na. Nan-angaw ya, “A tamina kaylangan na magpapêtêg. Nalêngê yinay sinabi na ya sabay siya kanuy Anak Bapan Namalyari.  Amêsên sabêt ta iatul yu kana?” 

{{https://api.unfoldingword.org/obs/jpg/1/en/360px/obs-en-39-05.jpg}}

Nakitbay ya mani pinunun Judiu, “Sêpat yan mati!” Tinakpan lay matan Jesus tinupayan, dinugê buy dinustak. 


{{https://api.unfoldingword.org/obs/jpg/1/en/360px/obs-en-39-06.jpg}}

Kaban mangêtêng si Pedru sa lawasan bali, nakitan yan gisay babayi ya ipus. Sinabin babayi kan Pedruy, “Alwa nayin sabay sikay pagkaawyun Jesus!” Nuwa impuglaw waman Pedruy a na kilala si Jesus. Asê naêpêng dilag ga êt kaatag ga babayi ya namatang kana, nuwa impuglaw wa êt Pedruy a na kilala si Jesus. Sa katatalwiyan, sinabin kaatag ga idi baydu, “Kaawyun ka yabay Jesus ta parisu kaw taga Galilea.”


{{https://api.unfoldingword.org/obs/jpg/1/en/360px/obs-en-39-07.jpg}}


Insumpan Pedruy, “Parusan nakun Bapan Namalyari nu kilala kuy liyakin abitu!” Tambêng nangkati ya manuk, agnan inawing Jesus si Pedru.

{{https://api.unfoldingword.org/obs/jpg/1/en/360px/obs-en-39-08.jpg}}

Nagpakadayu si Pedru buy nanangis ya gawan sa sadyay sakit nakêm. Si si Judas ya namisupakat kan Jesus, nakitan nay inatulan kamatyan si Jesus. Nalungkut ya buy namita yan nagpakamati. 

{{https://api.unfoldingword.org/obs/jpg/1/en/360px/obs-en-39-09.jpg}}


Pamakamaranun, gintan mani puun Judiu si Jesus kan Gubernadur Pilatu. Labay lan atulan kamatyan si Jesus. Pinatang Pilatu si Jesus, “Sika nayi ya arin mani Judiu?”

{{https://api.unfoldingword.org/obs/jpg/1/en/360px/obs-en-39-10.jpg}}


Nakitbay si Jesus, “Sikay nay nagsabi, nuwa alwan baydi sa  babun lutay kaarian ku. Gawan nu baydi sa babun luta, intanggul lakina dayin mani tagasunul ku. Naku waku baydi sa babun luta amên sabin sa mani tawuy kapêtêgan tungkul kan Bapan Namalyari. Mallêngê kangkuy kaganawan tawuy mangidu sa kapêtêgan.” Sinabin Pilatu, “Sabêt ta kapêtêgan?”

{{https://api.unfoldingword.org/obs/jpg/1/en/360px/obs-en-39-11.jpg}}


Pamakayarin pikisabyan Pilatu si Jesus, nagsalwang si Pilatu buy inarap nay mani tawu. Sinabi na, “Ayin nakun makitan na kasalanan sa tawun ati.” Nuwa nipan-angaw wa pinunun mani Judiu buy mani tawu, “Ipaku ya sa krus!” Inuman sinabin Pilatu, “Ayin yabay kasalanan!” Nuwa ingkakadus lan nan-angaw. Inuman na êt sinabin Pilatu, “Ayin yan kasalanan!”


{{https://api.unfoldingword.org/obs/jpg/1/en/360px/obs-en-39-12.jpg}}


Nuwa nalimwan Pilatu dat maguluy mani tawu sa Jerusalem. Kabay pinaulayan nan ipakun mani sundalus si Jesus sa krus. Inlatiku yan mani sundalus buy pinayamingan la yan yaming ari. Impakuruna la kanay dyag sa diwi. Dinustak la si Jesus buy sinabi la, “Elêwên yuy Arin mani Judiu!”

//A Bible story from: Matthew 26:57-27:26; Mark 14:53-15:15; Luke 22:54-23:25; John 18:12-19:16// 
