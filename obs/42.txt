====== 42. Nag-udung si Jesus sa Langit ======

{{https://api.unfoldingword.org/obs/jpg/1/en/360px/obs-en-42-01.jpg}}


Sa allun pangabyay Jesus,  dilag luway tagasunul  nay  naku  sa gisay madani ya baryu. Kaban mamita sila, pisasabyan lay pangamatin Jesus buy abituy  sinabin mani babayi  kallay nanguman nabyay si Jesus. Man-umasa silan si Jesus sa Mamiligtas  nuwa pinati laya. Sabitun  sinabin mani babayi ya  nanguman nabyay si Jesus  magmitalisay  ya nakem la gawan  a la tanda  nu sabet ta paniwalan la.

{{https://api.unfoldingword.org/obs/jpg/1/en/360px/obs-en-42-02.jpg}}


Nakiagnan si Jesus sa pamita la, nuwa a la ya nakilala. Pinatang silan Jesus, “Sabêt ta pisasabyan yu?” Kabay ingkwentu la kan Jesus ya kaganawan nalyari sa dakun umnuy alluy inlumibas. Indap la dayuan si Jesus buy ayin tanda tungkul sa nalyari.  

{{https://api.unfoldingword.org/obs/jpg/1/en/360px/obs-en-42-03.jpg}}

Impaintindin Jesus kallay Sabin Bapan Namalyari tungkul sa  Mamiligtas. Impaganakan  Jesus kallay  sinabin mani propeta ya  magkasakit buy mati ya Mamiligtas. Nuwa manguman yan mabyay sa ikatluy allu. Mamayabiyabi yana bayu sila nilatêng sa baryun Emaus buy baydu tana sila  mamalibas yabi. 

{{https://api.unfoldingword.org/obs/jpg/1/en/360px/obs-en-42-04.jpg}}

Kabay  sinagyat  luway tagasunul  si Jesus  amen kilaku kalla buy nakilaku yabay kalla. Bayu sila nangan, nangwan tinapay si Jesus buy impasalamat kan Bapan Namalyari. Sen binis-il  naynay tinapay,  tambeng lan nakilala  si Jesus, nuwa bêngat yatan napanat. 

{{https://api.unfoldingword.org/obs/jpg/1/en/360px/obs-en-42-05.jpg}}


Nisabi ya luway liyaki, “Si Jesus awed  da abitu! Kabay awêd natanam tay paran mana taynan  pagkaawyun kaban pakisabyan na kita sa dan buy pan-ipaintindi na kantay sabin Bapan Namalyari.” Namaras silan naku sa Jerusalem. Pamakalatêng la baydu, ingkwentu la sa  kaatag tagasunul ya mani  nalyari, “Nabyay si Jesus! Nakitan yan ya!”

{{https://api.unfoldingword.org/obs/jpg/1/en/360px/obs-en-42-06.jpg}}


Kaban misasabi ya mani tagasunul, bengat  tan  nagpakit kalla si Jesus buy sinabi nay, “Mapakamuyuy kapatetbekan!” Indap mani tagasunul, anito ya. Kabay nakitbay si Jesus, “Uysiyan malimu buy magluway nakêm yuta? Elêwên yuy gamêt buy bitis ku. Ayin lawini ya anito  nuwa siku dilag.”  Kabay nanyawad yan  kanen  amên papetgan  nay alwa yan anitu. Buy  binyanan  layabay  si Jesus un  intêktêk ka kênan lanêm buy kinnan nay ati. 


{{https://api.unfoldingword.org/obs/jpg/1/en/360px/obs-en-42-07.jpg}}


Sinabin Jesus, “Sinabi kina kamuyuy  matupad da kaganawan nakasulat sa Sabin Bapan Namalyari tungkul  kangku sa lumatêng nga panawun.” Pamakayari impaintindin  Jesus  sa  mani tagasunul nay nakasulat sa  Sabin  Bapan Namalyari. Sinabi na pun êt, “ Sabitun nuna pun  nakasulat tay  magkasakit buy  mati ya  Mamiligtas, nuwa sa ikatluy allu, manguman yan mabyay.”

{{https://api.unfoldingword.org/obs/jpg/1/en/360px/obs-en-42-08.jpg}}

“Nakasulat êt ta iaral  mani tagasunul  kuy kaylangan  magsisi ya kaganawan tawu amen  mapatawad da mani kasalanan la. Buy mag-umpisa sila sa balayan Jerusalem buy  pamakayari sa kaganawan layi sa  buun  babun luta.’” 

{{https://api.unfoldingword.org/obs/jpg/1/en/360px/obs-en-42-09.jpg}}

Sa lalen apattapuy  allu magpakit si Jesus sa mani tagasunul na. Katamisan na et nagpakit sa maygit liman dalan na tawu. Pinagpapêtgan na sa mani tagasunul nay pêtêg yan nabyay sa malakey paralan. Tinurwanan na êt sila tungkul sa pag-arin Bapan Namalyari.

{{https://api.unfoldingword.org/obs/jpg/1/en/360px/obs-en-42-10.jpg}}


Sinabin Jesus sa mani tagasunul na, “Indin na kangkuy kaganawan kapangyarian sa langit buy sa luta. Kabay lakwên yuy mani tawu sa kaganawan  bansa buy daygên yu silan mani tagasunul ku. Bawtismuwan yu sila sa lagyun Bapa, Anak, buy sa Ispiritu. Buy turwanan yu silan manunul sa kaganawan mani in-utus ku kamuyu. Tandanên yu, pawa yukun mapagkaawyun.”

{{https://api.unfoldingword.org/obs/jpg/1/en/360px/obs-en-42-11.jpg}}

Inlumibas sa apattapuy allu sabitun  nanguman nabyay si Jesus. Sinabi na sa mani tagasunul nay, “Manugêl kaw sa Jerusalem anggan a yu pun natanggap pa kapangyarian Bapa ku sa pallumatêng Ispiritun Bapan Namalyari.” Kapantutumag-ay yan Jesus sa langit buy natempanan ninan ulap angga sa  a layna nakit. Niknu si Jesus sa êtêb panabtab Bapan Namalyari amên mamaalay na sa kaganawan bagay. 

//A Bible story from: Matthew 28:16-20; Mark 16:12-20; Luke 24:13-53; John 20:19-23; Acts 1:1-11//


