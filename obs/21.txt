====== 21. Ya Mamiligtas sa impangakun Bapan Namalyari ======

{{https://api.unfoldingword.org/obs/jpg/1/en/360px/obs-en-21-01.jpg}}

Awlagi pun, palanuy nan Bapan Namalyari ya mamiutus yan gisay Mamiligtas sa mani tawu. Sabitun nangasalanan silan Adan buy si Eva, inpangakuy nan Bapan Namalyari ya ati. Sinabi na sa utan, “Dilag gisay anak ka babayi ya mallasaw ulu mu buy tuktukun mina man na buwê na.” Ya utan na nallinlang kan Eva sabay si Satanas. Ya labay sabin Bapan Namalyari, dilag ianak ka manambut kan Satanas.


{{https://api.unfoldingword.org/obs/jpg/1/en/360px/obs-en-21-02.jpg}}

Impangaku êt Bapan Namalyari kan Abraham ma, “Sa kapamilatan mu, pagpalên kuy kaganawan tawu sa buun babun luta.” Ya pagpapalan ati sabay ya panlumatêng Mamiligtas.


{{https://api.unfoldingword.org/obs/jpg/1/en/360px/obs-en-21-03.jpg}}

Impangakuy naman Bapan Namalyari kan Moises, “Dilag lumatêng nga gisay prupetay kaparisu mu.” Ya prupetan ati sabay ya Mamiligtas sa lumatêng.


{{https://api.unfoldingword.org/obs/jpg/1/en/360px/obs-en-21-04.jpg}}

Impangaku êt Bapan Namalyari kan Arin David ya, “Ya impangaku ku kan Adan buy Eva, Abraham buy Moises, sabay êt ta pangaku ku kamu, ta maubat sa layi muy Mamiligtas sa lumatêng.”


{{https://api.unfoldingword.org/obs/jpg/1/en/360px/obs-en-21-05.jpg}}

Sa kapamilatan prupeta Jeremias, impangakun Bapan Namalyari ya, “Manyag gakun Bayun Kasunduwan sa mani tawu. Ya manan kasunduwan ku sa mani Israelita sabitun nuna, insulat kuy mani utus ku sa mani batu. Nuwa sa Bayun Kasunduwan, isulat ku sa bêkên mani tawuy labay kun daygên la. Ya mani tawuy mangilala kangku, kangku silayna buy patawarên kuy mani kasalanan la.” Sa pallumatêng Mamiligtas, mag-umpisay nay Bayuy Kasunduwan.


{{https://api.unfoldingword.org/obs/jpg/1/en/360px/obs-en-21-06.jpg}}

Sinabi êt mani prupeta ya si Mamiligtas sa lumatêng, magin yan prupeta, pari buy ari. Ya prupeta sabay ya mani tawuy mallêngê sa pansabin Bapan Namalyari buy pan-isabi la êt ta ati sa mani tawu. Buy parabaysên êt ta daygên Mamiligtas sa lumatêng, ta sabay siyay ganap pa prupeta.


{{https://api.unfoldingword.org/obs/jpg/1/en/360px/obs-en-21-07.jpg}}

Ya Mamiligtas sa lumatêng, pari êt. Ya parin Judiuy naman sabay ya mag-andug para sa pamatawad Bapan Namalyari sa kasalanan mani tawu. Pan-ipanalangin la êt ta mani tawu. Kabay iandug êt Mamiligtas sa lumatêng nga sarili na para sa pamatawad Bapan Namalyari sa kasalanan tawu, ta sabay siyay ganap pa pari.


{{https://api.unfoldingword.org/obs/jpg/1/en/360px/obs-en-21-08.jpg}}

Ya Mamiligtas sa lumatêng, ari êt. Ya mani ari yaman, sabay silay mamunu sa kaarian buy sila êt ta mangatul sa mani tawu nu ustu o asêy dinyag la. Para êt baysên na daygên Mamiligtas sa lumatêng. Siyay mamisundu sa pag-arin Arin David buy mag-ari ya sa buun babun luta. Pan-atulan nay mani pandaygên mani tawu buy makatuynungan na pangatul na, ta sabay siyay ganap pa ari.


{{https://api.unfoldingword.org/obs/jpg/1/en/360px/obs-en-21-09.jpg}}

Bayu inlumatêng nga Mamiligtas, insabi ya pun mani prupetay malakêy bagay ya malyari sa biyay na. Sinabin Malakias sa, “Dilag gisay makapangyarian na prupetay muna sa Mamiligtas.” Sinabi yaman êt Isaias ya, “Si Mamiligitas sa lumatêng, ianak yan gisay dalaga.” Sinabi yaman êt Mikas ya, “Ianak sa balayan Betlehem ma Mamiligtas.”


{{https://api.unfoldingword.org/obs/jpg/1/en/360px/obs-en-21-10.jpg}}

Sinabi êt Isaias nu parasaantuy magin biyay Mamiligtas, “Si Mamiligtas, manugêl ya sa prubinsyan Galilea. Samungun nay mani malungkut. Ipatanda nay mibus say mani inipus buy mani nakasukul.” Sinabi na êt ta, “Paiyulun Mamiligtas sa mani nipagsakit, mani asê kalêngê, asê makakit, asê makapagsabi buy asê makabita.”


{{https://api.unfoldingword.org/obs/jpg/1/en/360px/obs-en-21-11.jpg}}

Sinabi êt Isaias sa, “Manubag ga kaatag ga tawu sa Mamiligtas. A la ya paniwalan.” Sinabi pun êt kaatag ga prupeta ya, “Ya mani tawuy mamati sa Mamiligtas, pisugalên lay yaming na.” Sinabi la pun êt ta, “Gisa sa mani kaluguran nay mamipakadawak kana.” Sinabin prupeta Zakarias sa, “Si bayad sa pamipakadawak kanay tatlumpuy peran pilak.”


{{https://api.unfoldingword.org/obs/jpg/1/en/360px/obs-en-21-12.jpg}}

Sinabi yanan mani prupeta nu parasaantun mati ya Mamiligtas. Sinabin Isaias sa, “Tupayan ya, kalyan ya, buy dugen la ya. Pamakayari, ipaku la ya sa krus angga sa mati ya.”


{{https://api.unfoldingword.org/obs/jpg/1/en/360px/obs-en-21-13.jpg}}

Ayin kasalanan na Mamiligtas. Nuwa danasan nay kasakitan na sabay ya parusay para sa mani kasalanan mani tawu. Kabay gawan sa parusay madanasan Mamiligtas, miudung nga pamakiawyun mani tawu kan Bapan Namalyari.


{{https://api.unfoldingword.org/obs/jpg/1/en/360px/obs-en-21-14.jpg}}

Alwan kay mati ya Mamiligtas nun a sinabin mani prupetay mabyay yan manguman. Buy gawan sa pangamati buy pangabyay manguman Mamiligtas, matupad day palanun Bapan Namalyari ya iligtas sa mani tawu sa kasalanan. Buy nag-umpisay Bayuy Kasunduwan Bapan Namalyari sa mani tawu.


{{https://api.unfoldingword.org/obs/jpg/1/en/360px/obs-en-21-15.jpg}}

Inpakit Bapan Namalyari sa mani prupetay malakêy bagay tungkul sa Mamiligtas sa lumatêng. Nuwa apattaralan na tawun pun na inlumibas bayu in-utus Bapan Namalyari ya Mamiligtas baydi sa babun luta, ta iutus Bapan Namalyari ya Mamiligtas sa panawun na intakda na.


//A Bible story from: Genesis 3:15; 12:1-3; Deuteronomy 18:15; 2 Samuel 7; Jeremiah 31; Isaiah 59:16; Daniel 7; Malachi 4:5; Isaiah 7:14; Micah 5:2; Isaiah 9:1-7; 35:3-5; 61; 53; Psalm 22:18; 35:19; 69:4; 41:9; Zechariah 11:12-13; Isaiah 50:6; Psalm 16:10-11//