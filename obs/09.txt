====== 9. Binêg Bapan Namalyari si Moises ======

{{https://api.unfoldingword.org/obs/jpg/1/en/360px/obs-en-09-01.jpg}}


Agyan nati yana si Jose, nanugêl pun êt sa Egiptuy mani layi na sa malakêy tawun. Buy baydu silay na inlumakê. Binêg silan Israelita. (Exodo 1:6-7)


{{https://api.unfoldingword.org/obs/jpg/1/en/360px/obs-en-09-02.jpg}}


Pamakalibas bay-in apatta ralan na tawun, nalitêpan mani Egiptu buy ari la nu parasaantu silan inligtas Jose. Nalimu sila sa mani Israelita gawan mas malakêy Israelita kaysa kalla. Kabay si dinyag la, inipus lay mani Israelita. (Exodo 1:8-11)


{{https://api.unfoldingword.org/obs/jpg/1/en/360px/obs-en-09-03.jpg}}


Pinilit mani Egiptun mag-ubray mani Israelita para kalla. Pinapaydêng la silan mangaragul la bali buy mani balayan. Sadyay lungkut mani Israelita gawan masakit ta pan-ipadyag kalla. Nuwa pinagpala silan Bapan Namalyari buy kapanlulumakê la. (Exodo 1:11-14)

{{https://api.unfoldingword.org/obs/jpg/1/en/360px/obs-en-09-04.jpg}}


Natandan êt arin Egiptuy kapanlulumakên mani Israelita. Kabay in-utus nay mani tawu na, “Ya kaganawan kulaw wa lawyakin Israelita, isamwag yu sila sa Ilug Nila amên mati sila.” (Exodo 1:22)


{{https://api.unfoldingword.org/obs/jpg/1/en/360px/obs-en-09-05.jpg}}


Amêsên, dilag gisay Israelitay babayi ya nanganak un gisay kulaw wa liyaki. (Exodo 2:1-2)


{{https://api.unfoldingword.org/obs/jpg/1/en/360px/obs-en-09-06.jpg}}


Sên alay na maitaguy kulaw, nangisip silan paralan amên asê mati ya anak la. Indin la sa gisay basket ta kulaw buy impalpaw lay basket sa agid un Ilug Nilo. In-utus lay kaka na, “Maku ka sa ilug ta bantayan muy patêl mu.” (Exodo 2:3-4)


{{https://api.unfoldingword.org/obs/jpg/1/en/360px/obs-en-09-07.jpg}}


Amêsên, naku sa ilug ya anak ka babayin ari buy nakit nay basket. Inpakwa nay ati buy sên indin na kanay basket, nakitan nay kulaw wa idi sa lalê. Buy intuwad nan anak nay ati. Nangwa yan babayin Israelita amên saysayên na sa bali nay kulaw. A na tanday si kingwa nay manaysay kulaw, sabay awêd da namteg indun kulaw. Sên asina manusuy kulaw, in-udung nginan indu na sa anak ari. Moises ya inpalagyu kanan ari. (Exodo 2:5-10)


{{https://api.unfoldingword.org/obs/jpg/1/en/360px/obs-en-09-08.jpg}}


Gisay allu, sên bayintawuy na si Moises, nakit nay gisay Israelitay ipus ya dinugêdugên gisay Egiptu. Sinubukan Moises ya iligtas nay Israelita. (Exodo 2:11-12)


{{https://api.unfoldingword.org/obs/jpg/1/en/360px/obs-en-09-09.jpg}}


Indap Moises ayin nan makakit kana. Kabay si dinyag na, pinati nay Egiptu buy in-ilbêng nay ati. Pakan sa a na tanda, dilag awêd nakakit kana buy impatanday dinyag na sa Ari. (Exodo 2:12-15)


{{https://api.unfoldingword.org/obs/jpg/1/en/360px/obs-en-09-10.jpg}}


Sên natandan Ari ya dinyag Moises, inpalanu nay ipapati na si Moises. Tinumakas si Moises buy naku ya sa kakyangan amên a ya mapatin mani sundalus Ari. (Exodo 2:15)


{{https://api.unfoldingword.org/obs/jpg/1/en/360px/obs-en-09-11.jpg}}


Nagpastul un tupa si Moises sa kakyangan. Bayduy na êt nag-asawa buy nakaanak ya luway liyaki. (Exodo 2:21-22; 3:1)


{{https://api.unfoldingword.org/obs/jpg/1/en/360px/obs-en-09-12.jpg}}


Pamakalibas 40 tawun, gisay allu, kaban magpastul mani tupa si Moises, nakakit yan gisay nayêpay kayuy magdêkêt-dêkêt. Nuwa asê maulam ma kayu. Nagdani ya sa nayêpay kayu amên makitan nan mangêd da ati. Nuwa kaban magdani ya, nagsabi si Bapan Namalyari kana, “Moises, itas muy isteping mu, ta idi ka sa Banal la lugal.” (Exodo 3:1-5)


{{https://api.unfoldingword.org/obs/jpg/1/en/360px/obs-en-09-13.jpg}}


Sinabi pun êt Bapan Namalyari kan Moises, “Nakit kuy kasakitan mani Israelita ya mani tawu ku. Kabay palakwên kata sa Arin Egiptu amên ibus muy mani Israelita sa pangaipus la baydu. Idin ku sa mani Israelitay lugal un Canaan, ya lutay impangaku ku kallan Abraham, Isaac, buy Jacub.” (Exodo 3:6-10)


{{https://api.unfoldingword.org/obs/jpg/1/en/360px/obs-en-09-14.jpg}}


Nakitbay si Moises, “Parasaantu nu patangên nakun mani tawu nu sisabêt ta namiutus kangku? Sabêt ta ipakitbay ku kalla?” 

Sinabin Bapan Namalyari, “Sabin mu kallay ‘Siku wi Sikuy Bapan Namalyarin namiutus kamu ya Namalyari ya pan-ulimênên mani ninunu yu ya silan Abraham, Isaac, buy Jacub.’ Abiin na lagyu ku kanuman.” (Exodo 3:11-14)


{{https://api.unfoldingword.org/obs/jpg/1/en/360px/obs-en-09-15.jpg}}


Nuwa asê kalabay maku si Moises sa Arin Egiptu, gawan malimu ya buy pan-isipin nay asê masalaysay ya maisabi na. Kabay in-utus êt Bapan Namalyari ya patêl nay si Aaron amên sawpan na ya. Sinabi êt Bapan Namalyari kalla, “Agyan nakdêy ya ulun Arin Egiptu, agana kaw mangaynay nakêm.” (Exodo 4:10-17)


//A Bible story from: Exodus 1-4//