====== 48. Si Jesus sa impangakun Mamiligtas ======


{{https://api.unfoldingword.org/obs/jpg/1/en/360px/obs-en-48-01.jpg}}


Sabitun dinyag Bapan Namalyari ya babun luta, mangêd da kaganawan buy ayin pun kadawakan sa babun luta. Mipangidu si Adan buy si Eba buy kaidwan la êt si Bapan Namalyari. Sabitun nuna, ayin pun kamatyan buy sakit gawan parabaysên na labay Bapan Namalyari sa babun luta. 

{{https://api.unfoldingword.org/obs/jpg/1/en/360px/obs-en-48-02.jpg}}


Sa kapamilatan utan pikisabyan Satanas si Eba sa hardin Eden amên tuksun. Kabay nangasalanan si Adan buy si Eba kan Bapan Namalyari. Gawan sa pangasalanan la, ya kaganawan tawu sa babun luta, magsakit buy mangamati yana. 

{{https://api.unfoldingword.org/obs/jpg/1/en/360px/obs-en-48-03.jpg}}


Gawan sa pangasalanan Adan buy si Eba, sadyay dawak nalyari ta nasiray pamikibêtêk tawu kan Bapan Namalyari. Kabay paubat sabitun nuna, si kaganawan pan-ianak mangasalanan nana buy magin kapatin Bapan Namalyari. Nuwa dilag palanu si Bapan Namalyari amên maiudung nga mangêd da pamakibêtêk mani tawu kan Bapan Namalyari.  

{{https://api.unfoldingword.org/obs/jpg/1/en/360px/obs-en-48-04.jpg}}

Sabitun nuna, impangakun Bapan Namalyari kan Ebay gisa sa mani layi nay mallasaw sa ulun utan. Nuwa sugatên naman Satanas sa buwên ati. Labay sabin, mapatin Satanas ya Mamiligtas nuwa pabyayên  yan Bapan Namalyari. Gawan di, masiray kaganawan kaagyuwan Satanas kanuman. Pamakalibas malakêy tawun ipakit Bapan Namalyari si Jesus ya Mamiligtas.


{{https://api.unfoldingword.org/obs/jpg/1/en/360px/obs-en-48-05.jpg}}

Sabitun siniran Bapan Namalyari ya babun luta sa kapamilatan maragul la lanab, nipadiyag si Bapan Namalyari kan Noe un gisay maragul la barku. Ati ya nagin paralan amên miligtas silan Noe buy pamilya na tagawan naniwala sila kana. Para êt bayduy dinyag Bapan Namalyari kantamu. Agyan sêpat kitamun mati gawan sa mani kasalanan tamu, nanyag ya pun êt paralan amên miligtas sa kaganawan manampalataya kan Jesus.

{{https://api.unfoldingword.org/obs/jpg/1/en/360px/obs-en-48-06.jpg}}

Sa lalên dinadinalan na tawun, pawan mag-andug ga mani pari kan Bapan Namalyari bilang pallangad sa parusan kasalanan mani tawu nuwa asê makapitas sa abiin sa kasalanan mani tawu. Si Jesus sa Katatag-ayan buy Dakilay Pari. A ya kaparisun kaatag pari gawan in-andug nay sarili  na ya sabay ya makapitas sa kaganawan kasalanan tawu sa babun luta. Sabay si Jesus sa ganap pa pinakapuun pari ta inaku nay parusa sa kasalanan kaganawan.   

{{https://api.unfoldingword.org/obs/jpg/1/en/360px/obs-en-48-07.jpg}}

Sinabin Bapan Namalyari kan Abraham, “Pagpalên kuy kaganawan bansa sa kapamilatan mu.” Si Jesus naubat ya sa layin Abraham. Pinagpalay kaganawan sa kapamilatan Abraham gawan na kaganawan nanampalataya kan Jesus niligtas sa kasalanan buy sabay silay nagin layin Abraham. 

{{https://api.unfoldingword.org/obs/jpg/1/en/360px/obs-en-48-08.jpg}}

Sên sinabin Bapan Namalyari kan Abraham ya iandug nay anak na ya si Isaac, nam-i tanan tupa si Bapan Namalyari bilang kasagilin Isaac. Sêpat dayin sikitamuy mati gawan sa kasalanan tamu! Nuwa nam-i si Bapan Namalyarin andug ga kasagili tamu, sabay si Jesus.

{{https://api.unfoldingword.org/obs/jpg/1/en/360px/obs-en-48-09.jpg}}

Sabitun impagtan Bapan Namalyari ya tawlin salut sa Egiptu, sinabi na sa mani tawuy mangwa silan biserun tupay liyaki. Patin lay ati buy punwan lan dayay mani pasbul bali la. Nu makitan Bapan Namlyari ya daya, libasan nay balin abitu buy a na patin na panganay sa pamilyay abitu. Si pamêg di, “Pallumibas mani Ang-el.”


{{https://api.unfoldingword.org/obs/jpg/1/en/360px/obs-en-48-10.jpg}}

Para êt baydu si Jesus ya nagin tupay andug para kantamu amên miligtas kitamu. Ayin maakit ta nadawak kana buy matinêk ya. Pinati ya  sabitun magkalutu sa “Pallumibas Ang-el.” Nu manampalatayay gisay tawu kan Jesus, ya daya na sabay ya magin bayad sa kasalanan tawun abitu buy a ya miawyun sa parusan Bapan Namalyari. 

{{https://api.unfoldingword.org/obs/jpg/1/en/360px/obs-en-48-11.jpg}}

Sabitun nuna nanyag kasunduwan si Bapan Namalyari sa mani pinili na ya sabay ya mani Israelita. Amêsên nanyag gina êt Bayuy Kasunduwan amên agyan sisabêt man manampalataya kan Jesus, miawyun sila sa mani tawuy pinili na. 

{{https://api.unfoldingword.org/obs/jpg/1/en/360px/obs-en-48-12.jpg}}

Si si Moises, gisa yan dakilay propetay mamipatandan Sabin Bapan Namalyari. Si Jesus, propeta ya êt kaparisun Moises, nuwa si Jesus alwa yan kay dakilay propeta, nun a sabay siyay pinakadakilay propeta. Sabay siya êt ta Namalyari. Kabay ya kaganawan pansabin buy pandaygên na, pansabin buy pandaygên Bapan Namalyari. Gawan baysên pambêgên Sabin Bapan Namalyari si Jesus. 

{{https://api.unfoldingword.org/obs/jpg/1/en/360px/obs-en-48-13.jpg}}

Impangakun Bapan Namalyari kan David da maubat sa layi nay gisay ari ya mamunu sa mani anak Bapan Namalyari kanuman. Gawan si Jesus ya  Anak Bapan Namalyari buy Mamiligtas, sabay siyay pantukuyun Bapan Namalyari sa pangakun ati. 

{{https://api.unfoldingword.org/obs/jpg/1/en/360px/obs-en-48-14.jpg}}

Si Jesus, gisa yan ari kaparisun David, nuwa si Jesus ari ya sa kaganawan! Mag-udung ya buy mag-ari yan dilag katuynungan buy kapatêtbêkan kanuman.


//A Bible story from: Genesis 1-3, 6, 14, 22; Exodus 12, 20; 2 Samuel 7; Hebrew 3:1-6, 4:14-5:10, 7:1-8:13, 9:11-10:18; Revelation 21//
