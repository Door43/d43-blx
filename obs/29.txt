====== 29. Ya Kwentu tungkul sa Ipus ya a kalabay Mamatawad ======

{{https://api.unfoldingword.org/obs/jpg/1/en/360px/obs-en-29-01.jpg}}

Gisay allu, namatang si Pedru kan Jesus, “Panginuun, katiumnu kun patawarên na patêl kuy pawan manyag kasalanan kangku? Makatapitu nayi?”
Nakitbay si Jesus kana, “Alwan kay pitu nun a pitumpu ya tipitu.” Ya labay sabin Jesus, pawa yan mamatawad.  Kabay ingkwentun Jesus kanay, 

{{https://api.unfoldingword.org/obs/jpg/1/en/360px/obs-en-29-02.jpg}}

“Ya pag-arin Bapan Namalyari, maiparisu ya sa pag-arin gisay ari ya nipabêg sa mani ipus na amên singilin sa mani nautang la. Dilag gisay ipus ya nakautang kaalagan upan gisay tawu sa lalên 200,000 taon.” 

{{https://api.unfoldingword.org/obs/jpg/1/en/360px/obs-en-29-03.jpg}}

“Gawan a ya makabayad, sinabin ari, ‘Isaliw yu silan mipapamilya buy kaganawan pibandiyan la amên mabayaran nay utang na kangku.’ ” 

{{https://api.unfoldingword.org/obs/jpg/1/en/360px/obs-en-29-04.jpg}}

“Kabay nakiduku-dukuy ipus sa ari buy nakisabi, ‘Ari kuway biyan mu ku pun kayêk panawun amên mabayaran kuy kaganawan utang ku.’ Kinalunusan yan ari buy a nayna impabayad da utang na buy tinulutan naynan namita. 


{{https://api.unfoldingword.org/obs/jpg/1/en/360px/obs-en-29-05.jpg}}

“Nuwa pamakabitan ipus, natbêng nay gisay kaparisu nan ipus ya nakautang ya kaalagan apat ta buwan upa. Dinagus na ya buy ginêyêk. Sinabi na, “Bayaran muy utang mu kangku!” 

{{https://api.unfoldingword.org/obs/jpg/1/en/360px/obs-en-29-06.jpg}}


“Nanduku kanay kaparisu nan ipus buy nakisabi, ‘Biyan muku pun kayêk panawun amên mabayaran kuy kaganawan nautang ku kamu.’ Nuwa a ya nakalabay nun a, impasukul nay kaparisu nan ipus kaban asê pun nakabayad kana.” 

{{https://api.unfoldingword.org/obs/jpg/1/en/360px/obs-en-29-07.jpg}}

“Dilag dakun umnuy ipus sa nakakit sa dinyag na buy nalungkut sila. Kabay naku sila sa ari amên ipatanda lay kaganawan dinyag abituy ipus.” 

{{https://api.unfoldingword.org/obs/jpg/1/en/360px/obs-en-29-08.jpg}}

“Impabêg amêsên ari ya ipus buy sinabi kana, ‘Ipus, sadyay dawak nakêm mu! A ku impabayad da utang mu gawan nakilunuslunus ka kangku. Siyan a ka ya nalunus sa kaparisu mun ipus kaparisun pallunus ku kamu ta?’ Gawan sa tubag ari, impasukul nay nadawak ka ipus kaban a ya pun makabayad sa kaganawan utang na.” 

{{https://api.unfoldingword.org/obs/jpg/1/en/360px/obs-en-29-09.jpg}}

Pamakayari, sinabin Jesus, “Parabaysên êt ta daygên Bapa kuy idi sa langit sa sisabêt man ya asê katandan mamatawad un buun bêkê.” 

//A Bible story from: Matthew 18:21-35//


