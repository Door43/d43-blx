====== 10. Ya Mapuy Salut ======
  

{{https://api.unfoldingword.org/obs/jpg/1/en/360px/obs-en-10-01.jpg}}


Naku si Moises buy si Aaron sa arin Egiptu buy sinabi la, “Inutus kay Bapan Namalyari ya sabin kamuy ati, ‘Sêpat mun ibus sa mani Israelita ta sabay ya mani tawu ku.’” Nuwa kay kinaliyan silayna man Ari, ya sinabi na, “A ku kalabay, ta aku kakilalay abiin na Namalyari yu.” A na imbus sa mani Israelita, nun a lakwas napun pinabayat ta ubra la!


{{https://api.unfoldingword.org/obs/jpg/1/en/360px/obs-en-10-02.jpg}}


Pawan pansabin arin Egiptuy, “A ku ibus sa mani Israelita.” Kabay namaranas si Bapan Namalyarin mapuy pamasakit sa Egiptu. Sinabi na, “Sa kapamilatan mani pamasakit ta ati, ipakit kuy makapangyarian naku pun sa arin Egiptu buy sa mani diyusdiyusan la.”


{{https://api.unfoldingword.org/obs/jpg/1/en/360px/obs-en-10-03.jpg}}


Ya nunan pamasakit, dinyag Bapan Namalyarin dayay Ilug Nilo. Nuwa agyan parabaydu pun na dinyag na, sinabi yaman ari ya, “A ku ibus sa mani Israelita.”


{{https://api.unfoldingword.org/obs/jpg/1/en/360px/obs-en-10-04.jpg}}


Namipagtan naman si Bapan Namalyarin sadyay lakên tugak sa buun Egiptu. Nakisabi ya ari kan Moises, “Ipatas muy mani tugak.” Sên ayin nay mani tugak, sinabi ya êt Ari ya, “A ku ibus sa mani Israelita.”


{{https://api.unfoldingword.org/obs/jpg/1/en/360px/obs-en-10-05.jpg}}


Namipagtan na êt balikatu si Bapan Namalyari. Pamakayarin balikatu, langêw wa êt. Kabay sinabin ari, “Nu ipatas yuy mani langêw, ibus kataw na.” Nanalangin si Moises buy intas Bapan Namalyari ya mani langêw sa buun Egiptu. Nuwa sên ayin na êt ta langêw, sinabi ya êt Ari ya, “A ku ibus sa mani Israelita.”


{{https://api.unfoldingword.org/obs/jpg/1/en/360px/obs-en-10-06.jpg}}


Pamakayari, namipagtan na êt si Bapan Namalyarin sakit sa mani ayup mani Egiptu. Nati ya mani ayup, nuwa sinabi ya êt Ari ya, “A ku ibus sa mani Israelita.”

{{https://api.unfoldingword.org/obs/jpg/1/en/360px/obs-en-10-07.jpg}}


Sinabin Bapan Namalyari kan Moises, “Manakmal kan abu buy isamwag mu sa angin sa arap arin Egiptu.” Sên dinyag Moises sa abitu, inlusuy mani Egiptu, nuwa ayin naman na mani Israelita. Nuwa sinabi ya êt Ari ya, “A ku ibus sa mani Israelita.”


{{https://api.unfoldingword.org/obs/jpg/1/en/360px/obs-en-10-08.jpg}}


Namauran na êt elu si Bapan Namalyari. Nasiray malakêy gitnan mani Egiptu buy nati ya mani tawuy nipag-awas sa bali. Inpabêg ari silan Moises buy si Aaron. Sinabi na, “Nangasalanan naku. Dali! Malyari kawnan mita.” Kabay nanalangin si Moises buy tinunggên na panguran elu.


{{https://api.unfoldingword.org/obs/jpg/1/en/360px/obs-en-10-09.jpg}}


Nuwa paramanbaydu, nangasalanan manguman na ari. Nakdêy pun êt ta ulu na buy pansabin na pun êt ta, “A ku ibus sa mani Israelita.”


{{https://api.unfoldingword.org/obs/jpg/1/en/360px/obs-en-10-10.jpg}}


Namipagtan na êt sadyay lakên durun si Bapan Namalyari sa buun Egiptu. Si abituy kaganawan gitnay asê nasira sabitun nanguran elu, kinnan naman mani durun.


{{https://api.unfoldingword.org/obs/jpg/1/en/360px/obs-en-10-11.jpg}}


Pamakayari, pinadiglêm Bapan Namalyari ya buun Egiptu sa tatluy allu. Kabay asê nakaawas sa bali ya mani Egiptu. Nuwa nasawang ngaman sa lugal un mani Israelita.


{{https://api.unfoldingword.org/obs/jpg/1/en/360px/obs-en-10-12.jpg}}


Agyan siyam may pamasakit ta nadanasan mani Egiptu, pansabin na pun êt ta, “A ku ibus sa mani Israelita.” Gawan asê kalabay mallêngêy ari, mamipagtan na êt si Bapan Namalyarin ikamapuy pamasakit buy sabay yay ati ya mamibayun isip Ari.


//A Bible story from: Exodus 5-10//