====== 37. Pinabyay Jesus  si Lazaru ======

{{https://api.unfoldingword.org/obs/jpg/1/en/360px/obs-en-37-01.jpg}}

Gisay allu, nabalitan Jesus ya nagsakit si Lazaru ya kaluguran na un asina maulwanan. Si ati si Lazaru, dilag yan luway patêl la babayi, si Marta buy si Maria, ya kaluguran êt Jesus. Sên natandan Jesus sa ati, sinabi na, “Ya sakit ta idi kana alwan kamatyan na kayaryan na, nun a abiin na magin sangkan   amên maulimên mani tawu si Bapan Namalyari.” Kaidwan Jesus ya mani kaluguran na, nuwa nabuyutan nan luway allu bayu na nalaku si Lazaru.

{{https://api.unfoldingword.org/obs/jpg/1/en/360px/obs-en-37-02.jpg}}


Pamakayarin luway allu, sinabin Jesus sa mani tagasunul na, “Mag-udung kitamina sa prubinsyan Judea.” Nakitbay ya mani tagasunul na, “Manuru, sabêt pun  na labay mun udungun sa Judea pakan labay kan patin mani Judiu baydu!” Sinabin Jesus, “Ya kaluguran tamuy si Lazarus, mamabêlêw ya, nuwa kaylangan ku yan pêwên.” 

{{https://api.unfoldingword.org/obs/jpg/1/en/360px/obs-en-37-03.jpg}}


Sinabin mani tagasunul Jesus, “Panginuun, nu kay mamabêlêw ya, umiyul ya pun.” Kabay sinabi yan Jesus, “Nati ya si Lazaru. Nuwa magpasalamat takun ayin naku baydu amên sa kapamilatan daygên ku, luyang kaw pun maniwala kangku.” 


{{https://api.unfoldingword.org/obs/jpg/1/en/360px/obs-en-37-04.jpg}}


Pamakalatêng Jesus sa balayan lan Lazaru, apatta allu naynan nati. Timbêng yan Marta buy sinabi na, “Panginuun, nu idi kata dayi baydi, asê dayi nati si Lazaru ya patêl yan. Nuwa paraman baydu, agyan amêsên, tanda kuy agyan sabêt man na yawadên mu kan Bapan Namalyari, idin na kamu.” 

{{https://api.unfoldingword.org/obs/jpg/1/en/360px/obs-en-37-05.jpg}}


Nakitbay si Jesus, “Sikuy mam-in biyay buy sikuy mamabyay manguman sa mani nati. Ya kaganawan  nangamamati ya nanampalataya kangku, manguman silan mabyay. Ya kaganawan nabyay ya nanampalataya kangku, a sila mati. Maniwala ka nayi sa sinabi ku?”  Nakitbay  si Marta, “Awuy Panginuun, maniwala kun sikay Mamiligtas ya Anak Bapan Namalyari.” 

{{https://api.unfoldingword.org/obs/jpg/1/en/360px/obs-en-37-06.jpg}}



Pamakayari inlumatêng ngaman si Maria. Nanduku ya sa arapan Jesus buy sinabi nay, “Panginuun, nu idi kata dayi baydi, asê dayi nati ya patêl yan.”  Pinatang silan Jesus, “Antuy pinilbêngan yu kan Lazaru?” Nakitbay sila, “Baydu sa pamilbêngan. Kaksaw ka amên makitan mu ya.” Nakatangis si Jesus.


{{https://api.unfoldingword.org/obs/jpg/1/en/360px/obs-en-37-07.jpg}}


Ya pinilbêngan kan Lazarus, gisay lêyang nga nagtakêp maragul la batu. Pamakalatêng Jesus baydu, sinabi nay, “Itulin yuy batu.” Nuwa nakitbay si Marta, “Dat nabatay na ta apatta allu naynan nakalbêng.”

{{https://api.unfoldingword.org/obs/jpg/1/en/360px/obs-en-37-08.jpg}}


Sinabin Jesus kalla, “Alwa nayin sinabi ku kamuy makitan muy kapangyarian Bapan Namalyari nu maniwala ka kangku?” Kabay intulin lay batu.

{{https://api.unfoldingword.org/obs/jpg/1/en/360px/obs-en-37-09.jpg}}

Pamakayari naningla sa langit si Jesus buy sinabi na, “Bapa, magpasalamat taku kamu, gawan inlêngê muku. Tanda kuy pawa kan mallêngê kangku, nuwa pansabin kuy ati para sa ikakangêd mani idi sa palitêng ku amên maniwala silan sikay namiutus kangku.” Buy masnêg binêg Jesus si Lazaru, “Lazaru, mag-awas ka!”

{{https://api.unfoldingword.org/obs/jpg/1/en/360px/obs-en-37-10.jpg}}


Nagsalwang yabay si Lazaru ya nakabêlêbêl pun telay paglêbêng. Kabay sinabin Jesus kalla, “Itas yuy telay nakabêlêbêl kana amên makabita ya.” Sen nakitan malakêy Judiuy dinyag Jesus, naniwala sila kana.  

{{https://api.unfoldingword.org/obs/jpg/1/en/360px/obs-en-37-11.jpg}}

Nuwa kinasêman mani pinunu sa simbaan si Jesus. Kabay nisasabi silan namalanu nu parasaantu lan ipapati si Jesus buy si Lazaru. 

//A Bible story from: John 11:1-46//


